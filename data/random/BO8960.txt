དུས་ཆེན་དང་རྒྱན་གོས།
གླིང་དབོན་པདྨ་སྐལ་བཟང་།


གཅིག དུས་ཆེན་སྐོར།

བོད་ཀྱི་དམངས་སྲོལ་ལོ་གསར་དགའ་གཏོང་བྱེད་སྲོལ་དེ་ལོ་རྒྱུས་ཀྱི་
དུས་སྐབས་གང་ཙམ་ཞིག་ནས་འགོ་ཚུགས་པ་ཡིན་ནམ།
ལན། ལོ་རྒྱུས་ཡིག་ལམ་ཐོག་འཁོད་པ་ལྟར་ནའང༌། བོད་བཙན་པོའི་
རྒྱལ་རབས་དགུ་པ་པུ་དེ་གུང་རྒྱལ་ལམ་“བུ་དེ་ཀུན་རྒྱལ་”གྱི་དུས་སུ་“དཔྱིད་
ཀྱི་དུས་ཆེན་དགའ་གཏོང་བྱེད་སྐབས་ཕོ་གཞོན་ཚོས་དྲག་རྩལ་འགྲན་པ། མོ་
གཞོན་ཚོས་གླུ་འགྲན་པ། རྒན་རྒོན་ཚོས་ཕྱྭ་གཡང་(བོན་ལུགས་ཤིག་)འབོད་
པ། རྒན་གཞོན་ཚང་མ་མཚོ་དང་མཚེའུར་སྐོར་བ་བྱེད་པ། རྒྱལ་བློན་ཚོ་རི་
དང་རུ་སྡེར་བྱོན་པ་”ཞེས་སོགས་གསལ་བ་མ་ཟད། བོན་ལུགས་ལྟར་“མདའ་
དར་རྩེ་ལྔར་བླ་གཡུ་བཏགས་ནས་ཕྱོགས་བཅུར་གཡུགས་གཡུགས་བྱེད་པ།
ལུག་མགོར་མར་གྱི་གཡུང་དྲུང་དང་ཉི་ཟླའི་གཟུགས་དབྱིབས་ཀྱིས་བརྒྱན་
ནས་ཕ་མེས་ཀྱི་དུར་ལྷ་མཆོད་པ་”སོགས་འཁོད་པར་གཞིགས་ན། དུས་དེ་
ཙམ་ནས་ཀྱང་བོད་ཀྱི་དམངས་སྲོལ་ལོ་གསར་དགའ་གཏོང་བྱ་སྲོལ་བྱུང་
ཟིན་པ་མཚོན་ཡོད།
བོད་ཀྱི་ས་ཁུལ་ཁག་ཏུ་དམངས་སྲོལ་ལོ་གསར་དགའ་གཏོང་བྱེད་
པའི་འགོ་བཟུང་སྟངས་མི་འདྲ་བ་གང་དང་གང་ཡོད་དམ།
ལན། ལོ་རྒྱུས་ཡིག་ལམ་ལས། སྔར་བོད་ཀྱི་བཙན་པོའི་དུས་དཔྱིད་དུས་
དང་“གྲོ་སྨིན་དུས་”ཞེས་སྟོན་དུས་ཟླ་འགོ་བཟུང་ནས་ལོ་གསར་གཏོང་སྲོལ་
ཡོད་པ་གསལ་བ་དང༌། དུས་ཕྱིས་བོད་ས་ཁུལ་ཁག་ཏུ་དམངས་སྲོལ་ལོ་
གསར་གཏོང་བའི་ཟླ་འགོ་བཟུང་སྟངས་མི་འདྲ་བ་འགའ་ཤས་ཡོད་པ་སྟེ།
ལྷ་ས་ཁུལ་གྱིས་གཙོས་དབུས་ཁུལ་མང་ཆེ་བས་འབྲུག་ཟླ་དེ་ཟླ་འགོར་བཟུང་
ནས་ལོ་གསར་གཏོང་བ་(དེའི་རྒྱུ་མཚན་དྲི་བ་གསུམ་པར་ཟུར་དུ་བཀོད་
ཡོད་)དང་། ཀོང་པོ་ཁུལ་དུ་བོད་ཟླ་༡༠པར་ཟླ་འགོ་བཟུང་ནས་ལོ་གསར་
གཏོང་བ་དེ་ནི་ཤོད་རྒྱུན་ལ་སྔར་ཀོང་པོ་ཨ་རྒྱལ་རྒྱལ་པོ་ཞེས་པ་ཞིག་བྱུང་
བ་ཁོང་དམག་འཐབ་ཞིག་ཏུ་གཡུལ་སར་འགྲོ་རན་པའི་དུས་གཏུགས་པས་
ལོ་གསར་སྔ་སྣུར་བཏང་ཚུལ་སྐོར་སྒྲུང་གཏམ་ལྟ་བུ་ཞིག་ཀྱང་ཡོད་རུང༌།
མཁས་པ་ཞིག་ནས་གླང་ཟླ་༡༠པར་ཟླ་འགོ་རྩི་བ་དེ་《མངོན་པ་མཛོད་》ཀྱི་
ལུགས་སུ་བྱས་པ་ཡིན་ཞེས་གསུངས། མངའ་རིས་ཁུལ་གྱི་སྤུ་ཧྲེང་དང་སྒར་
སོགས་ཀྱི་ཁུལ་དུ་སྟག་ཟླ་༡༡པར་ཟླ་འགོ་བཟུང་ནས་ལོ་གསར་གཏོང་བ། དེ་
ནི་ཀོང་ཇོ་སྔ་མའི་(འུན་ཤིན་ཀོང་ཇོ་)ནག་རྩིས་ལུགས་ཡིན་པར་གསུངས།
གཙང་ཁུལ་གཙོ་བོ་གཞིས་རྩེ་ཁུལ་སོགས་དང་ཞིང་ཁུལ་མང་པོར་སོ་ནམ་
ལོ་གསར་ཞེས་བོད་ཟླ་༡༢པ་ཡོས་ཟླར་ཟླ་འགོ་རྩིས་ཏེ་ལོ་གསར་གཏོང་བ་དེ་
ནི་བོད་ཟླ་དང་པོར་ཞིང་ལས་སོ་ནམ་ལས་ཀ་རན་པས་སྔ་སྣུར་བྱས་པ་ཞིག་
ཡིན་པར་གྲགས་ལ། སྐར་རྩིས་རིག་པའི་མཁས་པ་འགས་གསུངས་ན་དེ་ནི་
ཀོང་ཇོ་ཕྱི་མའི་(གྱིམ་ཤིན་ཀོང་ཇོ་)ནག་རྩིས་ལུགས་ཡིན་ཞེས་ཀྱང་གསུངས་
ཡོད།
ལྷ་ས་ཁུལ་གྱིས་གཙོས་བོད་ཀྱི་ས་ཁུལ་མང་ཆེ་བར་འབྲུག་ཟླར་བོད་
ཟླ་དང་པོ་རྩིས་ནས་དམངས་སྲོལ་ལོ་གསར་གཏོང་སྲོལ་དེ་ལོ་རྒྱུས་ཀྱི་དུས་
སྐབས་གང་འདྲ་ཞིག་ནས་འགོ་ཚུགས་པ་དང༌། དེའི་རྒྱུ་མཚན་གང་ལ་
བལྟོས་ནས་བྱུང་བ་ཡིན་ནམ།
ལན། ལོ་རྒྱུས་ཡིག་ལམ་ལས། དུས་རབས་བཅུ་གསུམ་པའི་ནང་བོད་
ཀྱི་གནམ་རིག་སྐར་རྩིས་སྐོར་སོགས་ཀྱི་མཁས་དབང་གཡུང་སྟོན་རྡོ་རྗེ་
དཔལ་བཟང་སོགས་ནས་བོད་ཀྱི་ལོ་ཐོའི་ཐོག་མ་ས་སྐྱའི་ལོ་ཐོ་ཞེས་པ་
བཏོན་གནང་བ་དེར་འབྲུག་ཟླར་ཧོར་ཟླ་དང་པོ་ཞེས་བཏགས་པ་དེ་ནས་
ཟླ་འགོ་བཟུང་སྲོལ་ཆགས་པ་དང༌། དེ་ལྟར་བཟུང་བའི་རྒྱུ་མཚན་བལྟོས་ས་
ནི། སྔར་ཧོར་ཇིང་གིར་རྒྱལ་པོ་ཞེས་པ་དེས་དྲག་ཤུགས་ལ་བརྟེན་ནས་ཡུལ་
གྲུ་མང་པོ་དབང་དུ་བསྡུ་སྐབས་མི་ཉག་རྒྱལ་པོ་གཏོར་ནས་གཡུལ་ལས་
རྒྱལ་བའི་དགའ་སྟོན་རྟེན་འབྲེལ་དེ་འབྲུག་ཟླར་འཁེལ་བ་དེ་ལ་བལྟོས་ཏེ་
བོད་ཀྱི་ཟླ་འགོ་བཟུང་བ་ཞིག་ཡིན་ཏེ། ས་སྐྱའི་ལོ་ཐོ་འདོན་སྐབས་ཇིང་གིར་
རྒྱལ་རྒྱུད་སེ་ཆེན་ཧན་དང་འགྲོ་མགོན་ཆོས་རྒྱལ་འཕགས་པའི་དུས་སྐབས་
ཡིན་གཤིས།འབྲུག་ཟླར་ཟླ་འགོ་རྩིས་པ་མ་ཟད། བོད་ཟླར་ཧོར་ཟླ་ཞེས་ཀྱང་
བཏགས་པ་དེའི་སྲོལ་ལོ་རྒྱུས་ཀྱི་དུས་རིམ་ནང་རྒྱུན་མཐུད་གནས་པ་དེ་ལ་
རྒྱུ་མཚན་གཞན་ཡང་ཡོད་ཅིང་། འབྲུག་ཟླར་སྟོན་པ་ཤཱཀྱ་ཐུབ་པས་མུ་
སྟེགས་པའི་སྟོན་པ་དྲུག་དང་འགྲན་ནས་ཆོ་འཕྲུལ་གྱིས་བཏུལ་བའི་ནང་
ཆོས་ཀྱི་དུས་ཆེན་ཁྱད་པར་ཅན་ཡང་ཡིན་པས། ད་ལྟའི་བར་རྒྱུན་པར་
གནས་པ་ཞིག་ཀྱང་ཡིན།
བོད་ཀྱི་དམངས་སྲོལ་ལོ་གསར་གཏོང་སྲོལ་ཐད། བོད་ས་ཁུལ་ཁྱོན་
ཡོངས་རྩ་བའི་ཆ་ནས་མཚོན་པ་གཙོ་བོ་ལྷ་ས་ཁུལ་གྱི་ལོ་གསར་གཏོང་
སྲོལ་གང་འདྲ་ཡིན་ནམ།
ལན། སྤྱིར་སྟོད་མངའ་རིས་སྐོར་གསུམ། དབུས་གཙང་རུ་བཞི། བྱང་
རིགས་སྡེ་བཞི། སྦྱར་དྭགས་ཀོང་གསུམ། མདོ་ཁམས་སྒང་དྲུག་དང་ཨ་མདོ་
སོགས་བོད་རིགས་ས་ཁུལ་ཁག་གི་ཡུལ་ལུང་སོ་སོའི་སྔར་སྲོལ་ལོ་གསར་
གཏོང་སྟངས་ཅུང་མི་འདྲ་བ་འགའ་ཡོད་རུང་། གཙོ་བོ་བོད་ཀྱི་ལྟེ་གནས་
ལྷ་ས་ཁུལ་གྱིས་གཙོས་དབུལ་ཁུལ་གྱི་ལོ་གསར་གཏོང་སྲོལ་ལ་དམངས་
ཁྲོད་དང༌།གཞུང་ཕྱོགས་ཀྱི་གཏོང་སྲོལ་གཉིས་ཡོད་པ་སྟེ།
༡ སྔར་ལྷ་ས་ཁུལ་སོགས་བོད་དབུས་ཁུལ་གྱི་དམངས་ཁྲོད་ཀྱི་ལོ་
གསར་བྱེད་སྒོ་ནི། ལོ་གསར་གྱི་སྟ་གོན་རང་རང་འབྱོར་འཁོས་ལ་གཞིགས་
པའི་གཟབ་གྱོན་ཉོ་བཟོ་དང་བཟའ་བཅའ་སོགས་ཉེར་མཁོ་སྣ་ཚོགས་ཉོ་
སྒྲུབ་དང་། བོད་ཟླ་༡༢པའི་ནང་ཆང་བཙོ་བ་དང་སྡེར་ཁ་སོགས་ཀྱི་ཁ་ཟས་
སྣ་ཚོགས་བསྒར་བ། ལོ་ཕུད་འདེབས་པ། དར་ཤིང་དང་དར་ལྕོག ཤམ་བུ་
སོགས་སྔོན་ཚུད་ནས་གྲ་སྒྲིག་བྱེད་པ་དང༌། བོད་ཟླ་༡༢པའི་ཟླ་སྨད་དུ་ཚེས་
ཆ་སྟབས་བསྟུན་གྱིས་ཐབ་ཚང་སོགས་ཁང་པ་སྟེང་ཤོད་ཚང་མར་དུ་ཕྱག་
(འཕྱག་)བྱེད་པ། ཚེས་༢༩ཉིན་དགོང་དྲོ་ཁྱིམ་མི་མཉམ་འཛོམས་ཀྱིས་དགུ་
ཐུག་མ་འཐུང་གོང་སྔོན་ནས་གྲ་སྒྲིག་བྱས་པའི་རྫ་ཁོག་ཁ་ཆག་ཅིག་གི་ནང་
སྤགས་ཀྱིས་གླུད་བཟོས་པ་དེར་ཟས་སྣ་གོས་སྣ་ཇ་རོ་སྦང་རོ་སོགས་བླུགས་
ཡོད་པ་དེ་དག་དང་མཉམ་དུ་“དྲི་གླུད་”ཅེས་སྤགས་ཀྱི་ཆངས་བུ་མི་རེས་
གཉིས་རེ་བཟོས་ཐོག་སོ་སོའི་མགོ་ནས་རྐང་མཐིལ་བར་ཕུར་ཏེ་“ལོ་གཅིག་
ཟླ་བ་བཅུ་གཉིས་ཞག་མ་སུམ་བརྒྱ་དྲུག་ཅུའི་གེགས་དང་བར་ཆད་ཐམས་
ཅད་ཁྱེར་ཅིག་”ཅེས་དམོད་བོར་ནས་གོན་པའི་གབ་གཤམ་གྱི་སྤུའམ་ཚལ་
བུ་བཏོག་པ་དྲི་གླུད་དེར་སྦྱར་ཏེ་རྫ་ཆག་དེའི་ནང་བླུགས་སྲོལ་དང༌། དེ་
ནས་དགུ་ཐུག་འཐུང་ཞིང་། དགུ་ཐུག་གི་སྦག་ཚ་ཁ་ཤས་ནང་བལ་དང་སྤུ།
ཤོག་བུ། ཚྭ། སུར་པན། ལ་ཕུག སོལ་བ། རྡོ་དཀར་གོང་། སྲན་རིལ། དཀར་
ཡོལ་ཆག་དུམ་འཇུག་པ་མ་ཟད། ཉི་ཟླ་དང་ཆོས་ཀྱི་པུ་ཏིའི་གཟུགས་
དབྱིབས།དེ་མིན་ཁལ་གཅིག་ཞབས་འཁོར།ཡར་སྙུང་མར་སྙུང་།གཟེ་མར་
མགོ བྱིས་ཕྲུག་རྒྱབ་འཕུར་ཞེས་པ་སོགས་ཀྱི་གཟུགས་བརྙན་མཚོན་བྱེད་
ཀྱང་བཟོས་ནས་བཅུག་པ་དེ་དག་སུ་ལ་འཁེལ་ཡང་སོ་སོར་འགྲེལ་པ་
བཤད་རེ་རྒྱག་རྒྱུ་ཡོད་པ། དཔེར་ན། བལ་འཇམ་སྣ་རིང་། སྣ་ཐུང་སྤུ་སུད།
ཤོག་བུ་ལྷགས་ཁྱེར་ཞེས་པ་སོགས་ལྟ་བུ་བརྗོད་དེ་ཚང་མ་དགོད་སྒྲ་ལིང་
ངེར་གྱུར་ཅིང་། དགུ་ཐུག་ཕོར་པ་དགུ་རེ་འཐུང་དགོས་ལུགས་ཟེར་སྲོལ་
ཡང་ཕོར་པ་གང་ལས་འཐུང་མི་ཐུབ་མཁན་ལའང་དགུ་མཚོན་བྱེད་སྒྲོན་
ཐིགས་པ་དགུ་རེ་ལུགས་སྲོལ་ཡང་ཡོད་པ། ཕོར་པའི་ནང་དགུ་ཐུག་འཐུང་
ལྷག་ཕྲན་བུ་རེ་བཞག་སྟེ་དེ་ཡང་རྫ་ཆག་ནང་གླུད་དང་མཉམ་དུ་བླུགས་
པ། དགུ་ཐུག་བཏུང་ཟིན་འཕྲལ་གླུད་བླུགས་པའི་རྫ་ཆག་དེ་མི་ཞིག་གི་ཁྱེར་
ནས་སྔོན་ལ་འགྲོ་བ་དེའི་རྗེས་སུ་མི་ཞིག་གིས་སོག་མའི་འཕུན་པོའི་རྩེར་མེ་
སྤར་ནས་ཁང་པ་གང་སར་མེ་ཡུར་དང་བཅས་“དོན་ཤོག་ཨཱ་”ཞེས་གདོན་
འདྲེ་འབུད་པའི་ཚུལ་དང་བཅས་གླུད་ཀྱི་རྗེས་ཁྱེར་ནས་ལམ་གསུམ་མདོ་
འམ་བཞི་མདོ་ཞིག་ཏུ་དབྱུགས་སྲོལ། འགའ་ཞིག་ནས་གླུད་དང་སོག་མ་
ཁྱེར་བའི་རྗེས་སུ་ཤོག་སྦག་རེ་ཟུང་ངམ། བོད་མདར་རྫས་བླུགས་ནས་རྒྱག་
སྲོལ་ཡང་ཡོད། ཚེས་༣༠ཉིན་ཁང་པའི་སྒོ་དང་སྒེའུ་ཁུང་གི་ཤམ་བུ་གསར་
པ་བརྗེ་བ་དང་། སྡེར་ག་(ཁ་)དང་གྲོ་སོ་ཕྱེ་མར། ལུག་མགོ་(མར་ཚོན་གྱིས་
བརྒྱན་པ་)ལོ་ཕུད། གྲོ་མ་འབྲས་སིལ། ཇ་མར་ཤིང་འབྲས་སོགས་རང་རང་
འབྱོར་འཁོས་ཀྱིས་ཅི་འབྱོར་གང་རྒྱས་རྟེན་གསུམ་གྱི་སྤྱན་སྔར་རམ། སྡོད་
ཁང་གཙོ་བོར་སྒྲིག་གཤོམས། ཐབ་ཚང་གི་གྱང་ལྡེབས་སུ་གྲོ་ཞིབ་ཀྱི་དཀར་
ཐིག་ཡས་སྒྲོན་དང་བཀྲ་ཤིས་རྟགས་བརྒྱད་སོགས་ཀྱི་རི་མོས་བརྒྱན་པ།
ཐབ་ཀྱི་འགྲམ་དུ་ཀླུའི་མཚོན་བྱེད་སྡིག་པ་ར་ཙའི་གཟུགས་བརྙན། ཀ་
གདུང་ལ་གྲོ་ཞིབ་ཀྱི་ཡས་སྒྲོན་རྒྱག་པ།དེ་བཞིན་རྒྱལ་སྒོའི་མདུན་བཀྲ་ཤིས་
རྟགས་བརྒྱད་དང་། གཡུང་དྲུང་། ཁྱི་སྣ་སོགས་ཀྱིས་ཀར་ཐིག་རྒྱག་སྲོལ།
གཞན་ཡང་ཆུ་ཟངས་(ཆུ་ར་མ་)དང་ཆུ་བན་ནམ་ཆུ་ཟོམ་ལ་མར་གྱི་ཡས་
སྒྲོན་དང་ཁ་བཏགས་དཀྲི་བ། བཞུགས་གྲལ་སྡོད་ཡུལ་སོགས་སྡོད་ཁང་
ནང་གདན་ལྕོག་སོགས་རྒྱས་སྤྲོས་གང་ལེགས་ཀྱི་སྟ་གོན་བྱེད་དགོས།
བོད་ཟླ་༡ཚེས་༡ཉིན་ཞོགས་པ་ཐོ་རེངས་གང་སྔ་ཐོག་མར་མིང་པྲ་
ལེགས་ཤིང་། དབང་པོ་སྐྱོན་མེད་བུ་མོ་ཞིག་གིས་ཉེ་ཁུལ་ཁྲོན་པའམ་
གཙང་པོ་གང་རུང་ནས་ཆུ་ཕུད་ལེན་པར་འགྲོ་དགོས་པ་དེར་ཆུ་ཕུད་དང་
པོ་ཐོབ་ཕྱིར་གང་སྔ་ཕྱིན་ཏེ་དང་གཉིས་ཧབ་ཐོབ་ལྟ་བུ་བྱེད་པ་དང་ཆུ་
ལེན་ས་དེར་བསང་གཏོང་བ། དེ་ནས་ནང་མི་རྣམས་ཐོག་མཪ་ཆང་སྐོལ་
འཐུང་བ་དང༌། རྒྱན་གོས་གཟབ་སྤྲོས་དང་བཅས་བཞུགས་གྲལ་དུ་རྒན་
གཞོན་གོ་རིམ་གྱིས་འཁོད་བསྟུན་ཇ་ཕོར་དང་པོ་བཏུང་ནས་གཉིས་པ་
བཀང་རྗེས་གྲོ་སོ་ཕྱེ་མར་འདེགས་རེས་སམ་ཡང་ན། སོ་སོས་གཏོར་ཏེ་
“བཀྲ་ཤིས་བདེ་ལེགས་ཕུན་སུམ་ཚོགས། ཨེ་མ་བག་གྲོ་ཀུན་ཁམས་བཟང་”
(ཁ་རྒྱུན་ཨ་མ་གྲོ་སྐུ་ཁམས་བཟང་ཞེས་བརྗོད་)ཞེས་བརྗོད་དགོས་པ། དེ་
ཡང་གཞན་ནས་བཏེགས་ན་གྲོ་སོ་ཕྱེ་མར་འདེགས་མཁན་དེས་“བཀྲ་ཤིས་
བདེ་ལེགས་”ཞེས་བརྗོད་མ་ཐག་འདེགས་ཡུལ་ནས་“ཕུན་སུམ་ཚོགས་”
སོགས་ཚིག་མཇུག་རྣམས་བརྗོད་སྲོལ། དེ་ནས་གྲོ་མ་འབྲས་སིལ་གྱི་ཕུད་
གཏོར་བ་དང་། ཆང་ལ་ཕུད་གཏོར་རམ་འཐུང་མཁན་ནས་གསུམ་སྒྲོན་
བྱས་རྗེས་གྲོ་ཐུག་བཏུང་བ་སོགས་སྔ་དྲོའི་ཟས་ལ་རོལ་ཏེ་རྟེན་འབྲེལ་ཟིན་
འཕྲལ་ལྷ་ས་གྲོང་ཁྱེར་ཁུལ་ཡིན་ན་ར་ས་གཙུག་ལག་ཁང་དུ་མཆོད་མཇལ་
དུ་བསྐྱོད་ནས་མཆོད་སྤྲིན་འབུལ་བ་སོགས་བྱེད། ཚེས་༡ཉིན་ནང་ཁུལ་ཕ་
མ་སྤུན་མཆེད་སོགས་མཉམ་འཛོམས་ཀྱིས་འབྱོར་འཁོས་ལ་གཞིགས་པའི་
བཟའ་བཏུང་གང་རྒྱས་དང་། ཕྱི་ཕྱོགས་སུ་བླ་མ་དང་། དགེ་རྒན་སོགས་ལ་
རྟེན་འབྲེལ་མཇལ་དཪ་དང༌། བཞེས་ཟས་སོགས་འབུལ་སྲོལ་ལས། དེ་མིན་
གྲོང་མཚེས་སམ་དགའ་ཉེ་མགྲོན་འབོད་ཚོགས་བྱེད་སྲོལ་མེད། ཚེས་༢ཉིན་
ནས་དགའ་ཉེ་བལྟོས་བཅས་ཕན་ཚུན་མགྲོན་འབོད་བྱེད་ཅིང་། དེ་ཉིན་
སྔར་གཞུང་ཕྱོགས་ཀྱི་འཆར་ཅན་“རྒྱལ་པོ་ལོ་གསར་”ཞེས་པ་ཡིན་པས་པོ་
ཏ་ལར་དབུ་ལྕོག་(དར་ལྕོག་)སྒྲོན་གྱིན་ཡོད་པས། ལྷ་ས་ཞོལ་པ་རྣམས་དེ་
ཉིན་ཁང་སྟེང་དར་ལྕོག་འཛུགས་ཀྱང༌། ལྷ་ས་གྲོང་ཁུལ་རྣམས་ཚེས་༢དང་
༣གང་རུང་དར་ཚེས་སྟབས་བསྟུན་གྱིས་ཁང་སྟེང་དར་ལྕོག་འཛུགས་
སྐབས་བསང་དང་གསེར་སྐྱེམས་ལྷ་རྒྱལ་འཐེན་པ་སོགས་བྱེད། འོན་ཀྱང་
མི་ཤི་རྐྱེན་ཆག་བྱུང་ན་ལོ་དེར་ཁང་སྟེང་དར་འཛུགས་སོགས་མི་བྱེད། ཚེས་
༣ཉིན་ལྷ་ས་གྲོང་ནང་དུ་སང་ཉིན་སྨོན་ལམ་ཆེན་མོ་ཚུགས་རྒྱུའི་“གྲལ་
འཛིན་”ཡང་ཡིན་པས། དེ་ཉིན་ཕྱི་དྲོ་ནས་ལོ་གསར་དལ་ལྷོད་བག་ཕེབས་
དེ་ཙམ་མེད་རུང་།
གང་ལྟར་དེ་ཉིན་ཕན་ཚུན་མགྲོན་འབོད་དགའ་སྟོན་དང་།གླུ་གཞས་
རྣམ་ཐར། སྒོར་གཞས་སོགས་ཅི་གར་གཏོང་བ་དང་། ལྷ་ས་གླིང་སྐོར་ལམ་
གྱི་ཕྱི་རོལ་དུ་ཡོད་པ་རྣམས་ཚེས་༤དང་༥སོགས་ལའང་ལོ་གསར་དལ་ལྷོད་
གཏོང་རྒྱུ་ཡོད་ཀྱང་། གླིང་སྐོར་ནང་ངོས་རྣམས་སྨོན་ལམ་རིང་འབྲས་
སྤུངས་ཚོགས་ཆེན་ཞལ་ངོས་ཁྲིམས་བདག་བྱེད་པས་གྲོང་ཁྱེར་ནང་ངོས་
རྣམས་ཚེས་༤ཉིན་ནས་ཕྱི་གྱར་ལོ་གསར་མཇུག་སྒྲིལ་བ་ཡིན། སྨོན་ལམ་
ཚུགས་རིང་བར་སྐོར་ནང་གླུ་གཞས་རྣམ་ཐར་དང་། སྒྲ་སྙན་གླིང་བུ་སོགས་
འབའ་ཆ་དཀྲོལ་གཏོང་མི་ཆོག་ཅིང་། གལ་ཏེ་ཁྱིམ་ནང་གླུ་གཞས་དང་སྒྲ་
སྙན་སོགས་དཀྲོལ་གཏོང་བྱེད་ནའང་ཚོགས་ཆེན་ཞལ་ངོར་གཞས་འཛིན་
དང་སྒྲ་སྙན་སོགས་དཀྲོལ་གཏོང་ཆོག་པའི་འཁྲོལ་འཛིན་ཞུ་དགོས་པ་ཡིན།
༢ དེ་སྔའི་གཞུང་ཕྱོགས་ཀྱི་ལོ་གསར་ཡང་བོད་ཟླ་དང་པོའི་ཚེས་
༡ཉིན་ནས་ཚེས་༣ཉིན་བར་ཉིན་གསུམ་ལས་བྱ་སྲོལ་མེད་ཅིང་། དེ་ཡང་
ཚེས་༡ཉིན་“བླ་མ་ལོ་གསར་”དང་ཚེས་༢ཉིན་“རྒྱལ་པོ་ལོ་གསར་”ཚེས་
༣ཉིན་“གཟབ་གསོལ་གྲོལ་སྟོན་”ཞེས་པ་བཅས་པོ་ཏ་ལར་མཛད་སྒོ་གཟབ་
རྒྱས་བྱ་སྲོལ་(ཞིབ་ཕྲའི་བྱེད་སྒོ་རྣམས་《དུང་དཀར་ཚིག་མཛོད་》སོགས་ལ་
འཁོད་ཡོད་པས་འདིར་ཞིབ་ཕྲ་མ་སྤྲོས།)
ས་ག་ཟླ་བའི་དུས་ཆེན་ཞེས་པར་བོད་ཀྱི་དམངས་ཁྲོད་བྱེད་སྒོ་གང་
དང་གང་ཡོད་དམ།
ལན། ས་ག་ཟླ་བ་སྟེ་བོད་ཟླ་༤པ་ནི་སངས་རྒྱས་ཆོས་ལུགས་ཀྱི་སྟོན་པ་
ཤཱཀྱ་ཐུབ་པ་ཟླ་འདིའི་ཚེས་༧ལ་སྐུ་བལྟམས། དགུང་གྲངས་སོ་ལྔར་བཞེས། ལོ་
ཟླ་འདིའི་ཚེས་༡༥ཉིན་སངས་རྒྱས་པ། དགུང་གྲངས་གྱ་གཅིག་ཏུ་གོང་ཚེས་
ཉིན་མྱ་ངན་ལས་འདས་པ་བཅས་དུས་ཆེན་གསུམ་འཛོམས་ཀྱི་ཟླ་བ་ཡིན་
པས། ཟླ་བ་འདིར་རྣམ་པར་དགེ་བའི་ལས་ཅི་བགྱིས་པར་ཕན་ཡོན་ཆེ་ཞིང་།
ལྷག་པར་གོང་གསལ་དུས་ཚེས་ཁག་གི་ཉིན་དེ་བས་ཕན་ཡོན་ཤིན་ཏུ་ཆེ་
བར་གསུངས་པས། བོད་རིགས་ཁུལ་ཡོངས་ཀྱི་དམངས་ཁྲོད་དུའང་རང་རང་
འཁོས་འབྱོར་ལ་གཞིགས་པའི་དགེ་འདུན་ལ་བསྙེན་བཀུར་དང་རྟེན་གསུམ་
ཁག་ལ་མཆོད་སྤྲིན། ངན་སློང་བར་སྦྱིན་པ། ཤ་རིགས་མི་བཟའ་བ། ཉ་སོགས་
སེམས་ཅན་སྲོག་བླུ་གཏོང་བ། ཕྱག་འཚལ་བསྐོར་སྦྱོང་སོགས་ཚོགས་གསོག་
སྒྲིབ་སྦྱང་གི་དགེ་བའི་ལས་ཅི་རིགས་སྒྲུབ་སྲོལ་ལ་དེ་བཞིན་ལྷ་ས་གྲོང་ཁུལ་
དུའང་ཟླ་འདིའི་ཚེས་༡༥ཉིན་སྔར་གཞུང་གི་དཔོན་རིགས་བཀའ་བློན་རྣམས་
ཀྱིས་གཙོས་རྩེ་ཤོད་དཔོན་རིགས་རྣམས་སྔ་དྲོ་ར་ས་གཙུག་ལག་ཁང་དུ་རྩེ་
ཤོད་དཔོན་རིགས་ཁག་སོ་སོ་སྔ་རྟིང་གིས་འཛོམས་ཏེ་མཆོད་མཇལ་ཟིན་
འཕྲལ་ར་མོ་ཆེ་གཙུག་ལག་ཁང་དང་ཚེ་དཔག་ལྷ་ཁང་བཅས་པར་མཆོད་
མཇལ་གྲུབ་མཚམས་ཚང་མ་གླིང་བསྐོར་དུ་བསྐྱོད་ནས་ནོར་བུ་གླིང་ཁར་
བཅར་ཏེ་ཏཱ་ལའི་བླ་མའི་མཇལ་ཁ་ཞུ་བ་དང༌། དེ་གར་གསོལ་ཇ་དང་བཞེས་
འབྲས། དེ་ཉིན་དཀར་སྐྱོང་ཡིན་པས་ཞོ་སོགས་དཀར་ཟས་ཀྱི་སྟོན་མོ་གྲུབ་
རྗེས་མུ་མཐུད་གླིང་བསྐོར་བསྐྱོད་པ་(བཀའ་བློན་རྣམས་ནོར་བུ་གླིང་ཁ་ནས་
གླིང་བསྐོར་ལམ་མ་སླེབས་བར་དེར་རྟ་བཞོན་པ་)དང་། དེ་ནས་པོ་ཏ་ལར་
ཡང་མཆོད་མཇལ་ཞུས་ཏེ་ཕྱི་དྲོ་རྫོང་རྒྱབ་ཀླུ་ཁང་ནང་ཀླུ་རྒྱལ་ཕོ་བྲང་དུ་
མཆོད་མཇལ་སྐྱོད་སྐབས་ཀོ་གྲུར་ཞུགས་ནས་བསྐོར་བ་དང་བཅས་བསྐྱོད་དེ་
སྔར་ལམ་ཞོལ་ལས་ཁུངས་ནས་དེ་གར་གསོལ་ཇ་བཞེས་འབྲས་སོགས་ཀྱི་
གསོལ་སྟོན་འབུལ་དགོས་པ་དང་། ལྷ་ས་ནང་མའི་སྐྱིད་སྡུག་ཅེས་གླུ་གཞས་
དང་རོལ་དབྱངས་སྒྲ་སྙན་གླིང་བུ་སོགས་དཀྲོལ་གཏོང་བྱེད་མཁན་ཁག་ཅིག་
ཡོད་པ་དེ་དག་གིས་དེ་གར་བཀའ་བློན་སོགས་དཔོན་རིགས་ཚོའི་མདུན་
གཞས་དང་ཞབས་བྲོ་རྒྱག་པ་སོགས་བྱེད་སྲོལ་དང༌།མང་ཚོགས་ཚོས་ཀྱང་སྔ་
དྲོ་མཆོད་མཇལ་དང་གླིང་བསྐོར་སོགས་དགེ་སྦྱོར་ཟིན་རྗེས་ཕྱི་དྲོ་རྫོང་རྒྱབ་
གླུ་ཁང་དུ་བསྐྱོད་ནས་མི་མང་པོ་འཚང་ག་ཤིག་ཤིག་བྱས་ཏེ་ཀོ་གྲུར་བཞུགས་
ནས་གླུ་གཞས་རྣམ་ཐར་གཏོང་གིན་དུ་ཀླུའི་ཕོ་བྲང་ལ་བསྐོར་རྒྱག་པ་དང་།
རང་རང་འབྱོར་འཁོས་ལ་གཞིགས་པའི་ཇ་ཆང༌། དཀར་ཟས་ཅི་རིགས་ཁྱེར་
ནས་སྤྲོ་སྐྱིད་གཏོང་སྲོལ་ཡོད།
འཛམ་གླིང་སྤྱི་བསང་ཞེས་པ་ལོ་རེའི་དུས་ཚོད་ག་དུས་ཡིན་དང་།
དེ་ལོ་རྒྱུས་ཀྱི་དུས་སྐབས་ག་དུས་ནས་དར་བ་ཡིན་ནམ།
ལན། བོད་ཟླ་ལྔ་པའི་ཚེས་བཅོ་ལྔ་ཉིན་ཡིན། དེ་ནི་སྔར་གྱི་ཡིག་ལམ་
ལས། ཆོས་རྒྱལ་ཁྲི་སྲོལ་ལྡེའུ་བཙན་གྱི་སྐུ་དུས་སུ་བསམ་ཡས་དགོན་ལེགས་
གྲུབ་བྱུང་བའི་གཏང་རག་ཏུ་སློབ་དཔོན་པདྨ་འབྱུང་གནས་ཀྱིས་བསམ་ཡས་
ཧལ་པོ་རིའི་རྩེར་རྒྱགས་རྔན་ལྷ་བསང་ཞེས་པའི་འདོན་ཆོས་བརྩམས་གནང་
སྟེ་བསང་མཆོད་རྒྱ་ཆེར་མཛད་པ་དེ་ནས་བཟུང་དར་ཞེས་འཁོད་ཡོད།
འཛམ་གླིང་སྤྱི་བསང་དུ་བོད་ཀྱི་དམངས་ཁྲོད་བྱེད་སྒོ་གང་དང་གང་
སྤེལ་སྲོལ་ཡོད་དམ།
ལན། འཛམ་གླིང་སྤྱི་བསང་ཉིན་བོད་ས་ཁུལ་གྱི་ཡུལ་ལུང་སོ་སོའི་རི་
མཐོའམ་ཡུལ་ལྷ་གཞི་བདག་གནས་ཡུལ་སོགས་ལ་བསང་གསོལ་དང་ཀླུང་
རྟ་དར་འཛུགས་གང་རྒྱས་བྱ་སྲོལ་ཡོད་ཅིང་། ལྷ་ས་ཁུལ་དུ་མཚོན་ན་དེ་ཉིན་
སྔ་དྲོ་ལྷ་ས་བ་མང་པོས་གཟབ་མཆོར་སྤྲས་ཏེ་གཙུག་ལག་ཁང་གི་དཔལ་ལྷ་
ལྕོག་ཏུ་བསང་གསོལ་གཟབ་རྒྱས་བྱེད་པ་དང་དེ་བཞིན་སྐྱིད་ཆུའི་འགྲམ་
རྒྱུད་དང་གླིང་སྐོར་ལམ། ལྷག་པཪ་འབྲས་སྤུངས་དགེ་འཕེལ་དབུ་རྩེ་དང༌།
སེ་ར་དབུ་རྩེ། བུམ་པ་རི་སོགས་སུ་བསྐྱོད་ནས་བསང་གསོལ་དང༌། དར་ལྕོག་
འཛུགས་པ་མ་ཟད། ལྷ་ས་གྲོང་ཁུལ་གྱི་ཤར་ངོས་ཀརྨ་ཤག་གླིང་ཁའི་ནང་
གུར་ཕུབ་སྟེ་ཀརྨ་ཤག་ཆོས་སྐྱོང་དང་རགས་རྒྱབ་བཙན་ཁང་ཞེས་པའི་ལྷ་མི་
ཁོག་བརླམས་ནས་ལྷ་མི་བ་(ལྷ་དེ་གཉིས་གསོལ་མཆོད་བྱེད་མཁན་རྣམས)
ཚོས་ལྷ་ལ་མཆོད་ཆང་(ཞལ་ཕུད་ཅེས་ཀྱང་བརྗོད་)བཏེགས་ཏེ་ཆང་འཐུང་
གླུ་ལེན་བྱས་ནས་ཉིན་གང་སྤྲོ་སྐྱིད་བཏང་ནས་སྡོད་པ་མ་ཟད། གྲོང་མི་མང་
པོ་ལྷ་སའི་ཉེ་འཁོར་གླིང་ཁ་ཁག་ཏུ་ཇ་ཆང་བཟའ་བཏུང་ཁྱེར་ནས་གླིང་ཁ་
གཏོང་སྲོལ་ཡང་ཡོད། ལྷག་པར་ལྷ་སྡོད་ཁམས་རིགས་ཚོང་པ་ཆེ་ཁ་སོགས་
གླིང་ཁའི་ནང་གུར་ཕུབ་སྟེ་ཟླ་འདིར་ཉིན་གྲངས་ཁ་ཤས་གླིང་ཁ་བཏང་ནས་
སྡོད་པ། གཞན་ཡང་སྔར་གཞུང་ཕྱོགས་ནས་ཀྱང་དེ་ཉིན་དཔལ་ལྷ་ལྕོག་ཏུ་
གཟབ་གསོབ་གང་རྒྱས་བྱེད་པ་དང༌། ཟླ་འདིར་ལྷ་ཚེས་དང་བསྟུན་“དབྱར་
གསོལ་”ཞེས།གནས་ཆུང་དགོན་དང༌།དགའ་གདོང་དགོན།ཀརྨ་ཤག་སོགས་
ལ་མི་སྣ་ཆེད་བསྐྱོད་ཀྱིས་གཟབ་གསོལ་(ལྷ་གསོལ་)གང་རྒྱས་བྱ་སྲོལ་ཡོད།
དྲུག་པ་ཚེས་བཞི་ཞེས་པ་དེ་གང་གི་དུས་ཆེན་ཡིན་ནམ་དེར་བོད་ཀྱི་
དམངས་ཁྲོད་དུ་བྱེད་སྒོ་གང་སྤེལ་སྲོལ་ཡོད་དམ།
ལན། བོད་ཟླ་༦པའི་ཚེས་༤ཉིན་སངས་རྒྱས་ཆོས་ལུགས་ཀྱི་དུས་ཆེན་
ཞིག་སྟེ། སྟོན་པ་ཤཱཀྱ་ཐུབ་པས་ཡུལ་ཝ་ར་ཎ་སིར་འཁོར་ལྔ་སྡེ་བཟང་པོ་(ཀཽ་
ཎྜིནྱ་དང་། རྟ་ཐུལ།རླངས་པ། བཟང་ལྡན། མིང་ཆེན་)ལ་ཆོས་འཁོར་དང་པོ་
བདེན་པ་བཞི་(སྡུག་བསྔལ་བདེན་པ། ཀུན་འབྱུང་བདེན་པ། འགོག་པའི་
བདེན་པ། ལམ་གྱི་བདེན་པ་)ཡི་ཆོས་གསུངས་པའི་དུས་ཆེན་ཡིན་པས་དེ་
ཉིན་བོད་རིགས་ཁུལ་ཡོངས་ལ་ཚོགས་གསོག་སྒྲིག་སྦྱོང་གི་རྣམ་དཀར་དགེ་
བའི་ལས་ཅི་རིགས་སྒྲུབ་པ་དང་ལྷ་ས་ཁུལ་དུའང་སྤྱི་མཚུངས་མ་ཟད། དེ་
ཉིན་གྲོང་མི་མང་པོ་ཉེ་འཁོར་རི་ཁྲོད་ཁག་ཏུ་གནས་མཇལ་དུ་བསྐྱོད་དེ་
ལོག་ཡོང་སྐབས་ན་གཞོན་ཚོས་སེ་འབྲུམ་དང་རི་ཁམ་གྱིས་སྤ་ཕྲུག་དང་དོ་
ཤལ་ལྟ་བུ་བཟོས་ནས་གྱོན་ཡོང་བ་སྟེ་གྲ་བཞི་གླིང་ཁ་སོགས་ལ་ངལ་གསོ་
དང་བཅས་གཞས་དང་རྣམ་ཐར་གཏོང་གིན་དུ་ཡོང་ནས་འཁྲུག་ཆ་དོད་པོ་
ཡོད་པས། རི་བསྐོར་མི་འགྲོ་བ་མང་པོས་ཆེད་མངགས་ཁོང་ཚོར་“མི་ལྟད་
བལྟ་བ་”ཞེས་གཤོང་ཁ་གླིང་ཁའི་རྒྱུད་དང་ར་མོ་ཆེའི་རྒྱུད་སོགས་ལ་ལྟད་མོ་
བལྟ་བར་ཡོང་མཁན་ཡང་ཧ་ཅང་མང་པོ་ཡོད།
བོད་ཀྱི་དམངས་སྲོལ་ཞོ་སྟོན་ཞེས་པའི་མིང་འདིའི་ཐོགས་སྟངས་
གང་ནས་བྱུང་བ་ཡིན་ནམ།
ལན། སྔོན་རྒྱ་གར་དུ་སངས་རྒྱས་ཆོས་ལུགས་པའི་རབ་བྱུང་བ་རྣམས་
དབྱར་ཟླ་གསུམ་གྱི་རིང་ཕྱི་རོལ་ཏུ་ཕེབས་མི་ཆོག་པ། དེའི་རིང་སྦྱིན་བདག་
སོགས་ནས་ཞོའི་སྟོན་མོ་འབུལ་བའི་ལུགས་སྲོལ་ཡོད་པ་ལྟར། ཕྱིས་བོད་དུ་
ཡང་སེ་འབྲས་གཉིས་ཀྱི་དགེ་འདུན་པ་དབྱར་གནས་ཚུགས་ནས་ཞག་
བདུན་ཕྲག་གཉིས་སོང་བ་བོད་ཟླ་༦པའི་ཚེས་༣༠ཉིན། སེ་འབྲས་སོ་སོའི་སྤྱི་
སོ་ནས་དགེ་འདུན་པར་ཞོའི་སྟོན་མོ་འབུལ་སྲོལ་བྱུང་ཞིང་། དེས་ན་ཞོ་
སྟོན་ཞེས་པའི་མིང་དེ་ཐོག་མར་རྒྱ་གར་དུ་བྱུང་བའི་སྲོལ་ལྟར་བཏགས་
ནས་ཐོགས་པ་ཞིག་ཡིན།
བོད་དུ་ཞོ་སྟོན་སྐབས་ལྷ་མོའི་ཟློས་གར་འཁྲབ་སྲོལ་དེ་དུས་སྐབས་
གང་ནས་དར་བ་ཡིན་ནམ།
ལན། བོད་དུ་ཞོ་སྟོན་སྐབས་ལྷ་མོའི་ཟློས་གར་འཁྲབ་སྲོལ་དེ་ཏཱ་ལའི་བླ་
མ་སྐུ་ཕྲེང་ལྔ་པའི་སྐབས་ནས་བྱུང་བ་ཡིན་ཏེ། དེའང་། རབ་བྱུང་༡༡མེ་རྟ་
(༡༦༦༦)ལོ་“ཞོ་སྟོན་གྱི་གོས་སྐུ་ཞལ་འབྱེད། བྲོ་གཞས་(བྲོ་པ་གཞས་མ་)རྩེད་
སྣ་མང་བ་དང་ཁྲོམ་ཆེ་བར་འདུག་”ཅེས་རང་རྣམ་《དཱུ་ཀུ་ལའི་གོས་བཟང་》
དུ་གསལ་བར་འཁོད་ཡོད།
ནོར་བུ་གླིང་ཁར་ཞོ་སྟོན་དུ་ལྷ་མོ་འཁྲབ་སྲོལ་དེ་དུས་སྐབས་གང་
ནས་བྱུང་དང་དེའི་འཕེལ་རིམ་ཇི་ལྟར་བྱུང་ཡོད་དམ།
ལན། ཏཱ་ལའི་བླ་མ་སྐུ་ཕྲེང་བཅུ་གཅིག་པ་མཁས་གྲུབ་རྒྱ་མཚོའི་སྐུ་དུས་
ཏེ།བོད་རབ་བྱུང་བཅུ་བཞི་པའི་ས་བྱ་(༡༨༤༩)ལོར་ནོར་གླིང་བསྐལ་བཟང་ཕོ་
བྲང་གི་རྒྱབ་ཕྱོགས་ཤར་ངོས་སུ་དབུ་གཡབ་གཟིམ་ཆུང་གསར་རྒྱག་མཛད་
དེ་དབྱར་དུས་ནོར་གླིང་དུ་བཞུགས་སྲོལ་བྱུང་བ་དེ་ནས་བཟུང་ཞོ་སྟོན་དང་
ཆབས་ཅིག་ནོར་བུ་གླིང་གར་ལྷ་མོ་འཁྲབ་སྲོལ་བྱུང་བ་དང༌། དེ་རྗེས་ཏཱ་ལའི་
བླ་མ་སྐུ་ཕྲེང་བཅུ་གསུམ་པའི་སྐུ་དུས་སུ་བོད་དབུས་གཙང་ཁུལ་གྱི་དམངས་
ཁྲོད་ལྷ་མོ་ཚོགས་པ་འཕྱོངས་རྒྱས་སྤུན་བདུན་དང་། ཡར་ཀླུང་བཀྲ་ཤིས་ཞོལ་
པ། སྙེ་མོ་བྱ་སྒོ་བ། ཐོན་པ་བ། སྣང་རྩེ་བ།རིན་སྤུངས་རྫོང་ཁོངས་རྒྱལ་མཁར་
ཆོས་རྫོང་པ། ངམ་རིང་རྫོང་ཁོངས་གཅུང་རི་བོ་ཆེ། རྣམ་གླིང་རྫོང་ཁོངས་
ཤངས་གྲམ་བཀྲ་ཤིས་རྩེ་པ།སྟོད་ལུང་ཁུལ་སྐྱོ་མོ་ལུང་པ།ཆུ་ཤུར་ཁུལ་གྱི་ཤེལ་
རོང་འབྲོང་རྩེད་སོགས་ལྷ་མོ་ཚོགས་པ་གྲགས་ཆེ་བ་ཁག་བསྐོང་འགུགས་
གནང་སྟེ་ཞོ་སྟོན་རིང་ནོར་བུ་གླིང་གར་ལྷ་མོ་འཁྲབ་ཏུ་བཅུག་གནང་བ་དེ་
ནས་བཟུང་ཞོ་སྟོན་དེ་བོད་ཀྱི་རིག་རྩལ་འཁྲབ་སྟོན་གྱི་དུས་ཆེན་ཞིག་ཏུ་གྱུར་
པ་མ་ཟད། ཏཱ་ལའི་བླ་མ་སྐུ་ཕྲེང་བཅུ་གསུམ་པ་སྐུ་ངོ་མས་ལྷ་མོ་བ་རེ་རེ་
བཞིན་ལ་ཞིབ་ཏུ་གཟིགས་ནས་འཁྲབ་སྟོན་གྱི་སྒྱུ་རྩལ་ཉམས་འགྱུར་སོགས་
མི་ཉམས་རྒྱུན་འཛིན་དགོས་པའི་བཀའ་སློབ་ཀྱང་གནང་ཡོད་པས་བོད་ཀྱི་
དམངས་ཁྲོད་ལྷ་མོ་ཚོགས་པ་དེ་བས་དར་རྒྱས་སུ་འགྲོ་ཐུབ་པ་བྱུང་ལུགས་ལོ་
རྒྱུས་ཡིག་ལམ་ལས་གསལ་འདུག
བོད་ཀྱི་ཞོ་སྟོན་སྐབས་དམངས་སྲོལ་དུས་སྟོན་གྱི་བྱེད་སྒོ་གང་དང་
གང་སྤེལ་སྲོལ་ཡོད་དམ།
ལན། བོད་ཀྱི་དམངས་སྲོལ་ཞོ་སྟོན་སྐབས་བོད་དབུས་གཙང་ཁུལ་གྱི་
དམངས་ཁྲོད་ལྷ་མོ་ཚོགས་པ་(སྔར་གྱི་ཐོ་གཞུང་ནང་གསལ་ལྟར་ན་ཁག་
༡༢ཙམ་ཡོད་)སྐད་གྲགས་ཆེ་བ་རྣམས་ལྷ་སར་འཛོམས་ཀྱི་ཡོད་པ་དང༌།
གཤམ་གསལ་གྱི་བྱེད་སྒོ་ཁག་རིམ་པར་སྤེལ་གྱི་ཡོད།
(༡)གཞས་ཕུད། ཐོག་མར་བོད་ཟླ་༦པའི་ཚེས་༢༩ཉིན་འབྲས་སྤུངས་དགེ་
འཕེལ་རིའི་དབུ་རྩེར་ཉི་འོད་འཕྲོ་སྐབས་པོ་ཏ་ལའི་སྡེ་ཡངས་ཤར་དུ་གཞས་
ཕུད་འཁྲབ་ཟིན་འཕྲལ་ནོར་བུ་གླིང་ཁར་གཞས་ཕུད་འབུལ་དགོས་པ་དང་།
དེ་འཕྲལ་འབྲས་སྤུངས་སུ་བསྐྱོད་ནས་ཕོ་བྲང་རྡོ་གཅལ་ནང་ལྷ་མོ་ཚོགས་པ་
རྣམས་ཐོ་བཤེར་ཟིན་འཕྲལ་དེ་གར་གཞས་ཕུད་ཀྱང་འཁྲབ་སྲོལ་(དེ་སྐབས་
ཧ་ལམ་ས་མ་རུབ་ཙམ་བྱེད་ཀྱིན་ཡོད་ཅིང་། དེ་ཉིན་ལྷ་མོ་བ་རྣམས་དཀའ་
ཚེགས་ཆེ་ཞིང༌། སྐབས་དེར་འགྲིམ་འགྲུལ་སྟབས་བདེ་མེད་པས་དེ་ནུབ་
འབྲས་སྤུངས་སུ་ཞག་སྡོད་བྱེད་དགོས་ཀྱི་ཡོད་ཅེས་སྔར་གྱི་ལྷ་མོ་བ་རྒན་གྲས་
ནས་གསུངས།)
(༢)འབྲས་སྤུངས་ཞོ་སྟོན། ཚེས་༣༠ཉིན། འབྲས་སྤུངས་ཞོ་སྟོན་ཡིན་པས།
འབྲས་སྤུངས་དགོན་པའི་ནུབ་ངོས་རི་ལྡེབས་སུ་གོས་སྐུ་ཆེན་མོ་ཞལ་ཕྱེ་བའི་
སྤྱན་སྔར་མཆོད་སྤྲིན་དང་བཅས་འབྲས་སྤུངས་ཚོགས་ཆེན་ཞལ་ངོ་གསར་
རྙིང་བརྗེ་བའི་གསར་པ་གཉིས་ཀྱི་ཁྲི་འདོན་རྟེན་འབྲེལ་དང་སྦྲགས་དེ་གར་
བྲོ་པ་གཞས་མ་དང་། (བཀྲ་ཤིས་ཞོལ་པ། ཤེལ་རོང་འབྲོང་རྩེད་སོགས་ཀྱི་
འཁྲབ་སྟོན་དང་།) བཀྲ་ཤིས་ཁང་གསར་དུ་ལྷ་མོ་བ་གཞན་གྱི་གཞས་ཕུད་
འཁྲབ་པ་སོགས་ཀྱི་ལྟད་མོ་ཡོད་ཅིང་། དེ་ཉིན་ལྷ་ཁུལ་མང་ཚོགས་དང་གྲོང་
གསེབ་ཁག་ནས་ཆེད་དུ་ཡོང་བའི་མང་ཚོགས་ཧ་ཅང་མང་པོ་ཚང་ག་ཤིག་
ཤིག་གི་སྒོ་ནས་གོས་སྐུའི་ཞལ་འཇལ་དང་ལྟད་མོ་བལྟ་བར་ཡོང་གིན་ཡོད་
ལ། དེ་བཞིན་དེ་ཉིན་སེ་ར་དགོན་དུའང་གོས་སྐུའི་ཞལ་འབྱེད་གནང་སྲོལ་
ཡོད་པས།དེ་གར་གོས་སྐུའི་ཞལ་འཇལ་འགྲོ་མཁན་ཡང་མང་པོ་ཡོད།
(༣)ནོར་གླིང་ཞོ་སྟོན། བོད་ཟླ་༧པའི་ཚེས་༡ཉིན་ནས་བཟུང་(《དུང་
དཀར་ཚིག་མཛོད་》དུ་ཉིན་བཅོ་ལྔ་ཞེས་བཀོད་པ་ཡིག་ནོར་)ཉིན་ལྔའི་རིང་
ནོར་བུ་གླིང་ཁར་ཞོ་སྟོན་གྱི་ལྷ་མོའི་འཁྲབ་སྟོན་དངོས་གཞི་ལྷ་མོ་ཚོགས་པ་
གྲགས་ཆེ་བ་རྒྱལ་མཁར་ཆོས་རྫོང་པ་དང་གཅུང་རི་བོ་ཆེ་པ། སྟོད་ལུང་སྐྱོར་
མོ་ལུང་པ། ཤངས་བཀྲ་ཤིས་རྩེ་པ། ཡར་ལུང་བཀྲ་ཤིས་ཞོལ་པ་སོགས་ནས་
རང་རང་ཁྱད་ཆོས་ཡོད་པའི་རྒྱལ་རབས་འཁྲབ་གཞུང་གི་འཁྲབ་སྟོན་ཉིན་
འཁྱོངས་བྱེད་པ། དེ་ཡང་། སྤྱིར་བཏང་བྱས་ན། ཉིན་དང་པོར་རྒྱལ་མཁར་
ཆོས་རྫོང་པས་ཆོས་རྒྱལ་ནོར་བཟང་གི་གཞུང་དང་། ཉིན་གཉིས་པར་གཅུང་
རི་བོ་ཆེ་པས་གཅུང་པོ་དོན་ཡོད་དོན་གྲུབ། ཉིན་གསུམ་པར་སྐྱོར་མོ་ལུང་
པས་གཟུགས་ཀྱི་ཉི་མ་འམ་“པདྨ་འོད་འབར། འགྲོ་བ་བཟང་མོ་གང་རུང་།
ཉིན་བཞི་པར་ཤངས་བཀྲ་ཤིས་རྩེ་པ་(བསྡུས་མིང་ཤངས་པ་ཞེས་བརྗོད་)
ཡིས་དྲི་མེད་ཀུན་ལྡན། ཉིན་ལྔ་པར་ཡར་ལུང་བཀྲ་ཤིས་ཞོལ་པ་དང་བྲོ་པ་
གཞས་མ་སོགས་ཀྱི་འཁྲབ་སྟོན་བྱེད་ཅིང་། ནོར་བུ་གླིང་ཁར་ལྷ་མོ་འཁྲབ་
དུས་བུ་ཁོ་ནས་མ་གཏོགས་བུ་མོས་འཁྲབ་མི་ཆོག་པས་བུད་མེད་ཀྱི་མི་
སྣའང་བུས་མོ་ཆས་སྤྲས་ཏེ་འཁྲབ་དགོས་པ། རྒྱལ་རབས་འཁྲབ་གཞུང་སོ་
སོའི་གཞུང་གསང་སྟངས་དང༌། རྣམ་ཐར་གྱི་ཚིག་སོགས་གཞུང་དང་འགལ་
འཁྲུག་ཡོད་མེད་ལྟ་ཞིབ་བྱེད་པོ་རྩེ་ཕྱག་ཇོ་ལགས་ཤིག་ཆེད་དུ་ཡོད་པ་དེས་
འཁྲབ་གཞུང་དངོས་ལ་བལྟ་ཀློག་བྱས་ཏེ་ཞིབ་བཤེར་བྱེད་སྲོལ་ཡང་ཡོད།
ནོར་བུ་གླིང་ཁར་ཞོ་སྟོན་ཉིན་ལྔའི་རིང་ཉིན་ལྟར་སྔ་དྲོ་ལྷ་མོ་འགོ་ཚུགས་
ཙམ་དང༌། ཕྱོ་དྲོ་ལྷ་མོ་མ་རྫོགས་ཙམ་དུ་སྡིངས་ཆའི་ཤར་ངོས་སྤང་གཤོང་
སྟེང་ལྷ་སྡོད་དམག་སྒར་ཁག་གི་འགོ་དམག་ཚོས་རུ་སྒྲིག་གིས་དམག་སྤྱིའི་
སྐད་བརྡ་དང་བསྟུན་འབའ་ཆ་སྣ་ཚོགས་དང་བཅས་དམག་ལུགས་ཀྱི་གུས་
འདུད་(སྦྲང་པན་ཞེས་ཟེར་)ཞུ་སྲོལ་ཡང་ཡོད་པས་སྐབས་དེར་བལྟོས་ན་སྒྱུ་
རྩལ་གྱི་ལྟད་མོ་ཧ་ཅང་ཆེ་ལ།ནང་དོན་ཕུན་སུམ་ཚོགས་ཤིང༌།འཁྲུག་ཆ་དོད་
པོ་ཡོད་སྟབས་ལོ་རེའི་ནོར་གླིང་ཞོ་སྟོན་དུ་ལྷ་ས་ཁུལ་སྨོས་ཅི། ཉེ་འཁོར་གྲོང་
གསེབ་ཁག་ནས་ཀྱང་མི་དམངས་མང་ཚོགས་མང་པོ་རང་རང་འབྱོར་འཁོས་
ལ་གཞིགས་པའི་གཟབ་མཆོར་དང་བཅས་བཟའ་བཏུང་སྣ་ཚོགས་ཁྱེར་ནས་
ལྟད་མོ་བལྟ་བ་དང་སྤྲོ་སྐྱིད་གཏོང་སྲོལ་ཡོད། (དེ་གར་འདུ་ཚོགས་ཆེ་ཡང་
སྡིངས་ཆའི་སྟེང་གཟིམ་འགག་གི་བསྐོར་གཡེང་དང༌། མང་ཚོགས་ཁྲོད་ཞོལ་
པ་ལས་ཁུངས་ཀྱི་ཞོལ་པའི་ནང་ཟན་ཚོས་འཚང་ག་བཤང་བ་སོགས་ཀྱི་སྒྲིག་
ལམ་གནོན་འདོམས་བྱེད་པོའང་ཡོད་པས། ཟང་ཟིང་འུར་སྒྲ་སོགས་མེད་པ་
དང༌། ནོར་བུ་གླིང་ཁའི་ནང་ཐ་མག་དང་། ཆང་རག་འཐུང་འཐེན་མི་ཆོག་ལ།
མི་རྣམས་བོད་ཆས་ཁོ་ན་སྤྲོས་པ་ལས། ཆས་ཡ་མ་གཟུགས་སྤྲས་མི་ཆོག་པ་
དང༌། བུད་མེད་ཚོས་ཕྱུ་པ་ཕུ་མེད་གྱོན་མི་ཆོག་པ། ཉི་གདུགས་དབུབས་མི་
ཆོག་པ་སོགས་ཀྱི་དགག་ཆའང་ཡོད།)
ནོར་བུ་གླིང་ཁའི་ཞོ་སྟོན་ཉིན་ལྔའི་རྗེས་སུ་ལྷ་ས་ཁུལ་དང་དེ་མིན་ས་
གནས་གཞན་དག་ལ་ལྷ་མོ་འཁྲབ་སྲོལ་ཡོད་དམ་མེད།
ལན། (༡)ནོར་བུ་གླིང་ཁར་ཞོ་སྟོན་གྱི་ལྷ་མོ་འཁྲབ་ཚར་རྗེས་ལྷ་ས་གྲོང་
ཁུལ་གྱི་བླ་བྲང་ཆེ་བ་དང༌། སྐུ་དྲག་ཆེ་ཕ་འགའ་ཤས་ཀྱིས་“ལྷ་མོ་བླངས་པ་
”ཞེས་རང་རང་སྡོད་ཡུལ་གྱི་རྡོ་གཅལ་དང་སྒོ་རྭའི་ནང་ལྷ་མོ་འཁྲབ་ཏུ་
འཇུག་ཅིང་། དེ་དག་ཁྲལ་རྒྱུགས་པ་མ་ཡིན་པས། ལྷ་མོ་འཁྲབ་ཚར་རྗེས་
“གནང་སྦྱིན་”ཞེས་གྲོའམ་འབྲུ་སོགས་ཀྱི་དངོས་པོ་དང་དངུལ་གྱི་“གནང་
སྦྱིན་”གྱ་ནོམས་སྟེར་གྱི་ཡོད་པ་དང༌། གང་དུ་ལྷ་མོ་འཁྲབ་ཡུལ་དེ་གར་མང་
ཚོགས་ལྟད་མོ་བ་རང་འདོད་བཞིན་འགྲོ་ཆོག་པ། །བོད་ཟླ་༧ཚེས་༡༥ཉིན་ལྷ་
མོ་ཚོགས་པ་གང་རུང་ཞོལ་པ་ལས་ཁུངས་ཀྱིས་ལྷ་མོ་བླངས་ཏེ་འཁྲབ་སྟོན་
བྱས་རྗེས་དེ་ཉིན་ནས་བཟུང་ལྷ་ས་གྲོང་ཁུལ་གླིང་སྐོར་ལམ་གྱི་ནང་ངོས་སུ་
ལྷ་མོའི་འཁྲབ་སྟོན་བྱས་མི་ཆོག (༢)བོད་ཟླ་༧ཚེས་༡༦ནས་བོད་ཟླ་༨པའི་ཟླ་
སྨད་ཙམ་གྱི་བར་གླིང་སྐོར་ལམ་གྱི་ཕྱི་རོལ་དུ་དཔེར་ན། དྲུང་སྤྱི་དབྱར་སྐྱིད་
དང་རྩེ་དྲུང་དབྱར་སྐྱིད་ཅེས་པ་སོགས་ཐུགས་སྤྲོ་ཁག་གི་སྐབས་དང་། ཆབ་
བཞུགས་སྐབས་སོགས་ལ་ལྷ་མོ་འཁྲབ་སྟོན་བྱད་སྲོལ་ཡོད་ལ། བོད་ཟླ་༨པའི་
ཟླ་མཇུག་ཏུ་རྩེ་ཕྱག་ལས་ཁུངས་ཀྱི་འཆར་ཅན་བཀོད་འདོམས་བྱས་དོན་
བཞིན་ལྷ་མོ་ཚོགས་པ་ཁག་རེས་བསྐོར་གྱིས་ལྷ་སའི་ཉེ་ཁུལ་རྫོང་གཞིས་ཁག་
དང་། ལྷོ་ཁ་ཁུལ། གཞིས་རྩེ་ཁུལ་སོགས་ལའང་འཁྲབ་སྟོན་བྱེད་པར་འགྲོ་
སྲོལ་མ་ཟད། དེ་སྔའི་ལྷ་མོ་བ་བགྲེས་རབས་འགའ་ཞིག་ནས་གསུངས་པ་ལྟར་
ན། དཔེར་ན་སྐྱོར་མོ་ལུང་པའི་ལྷ་མོ་ཚོགས་པ་“གཞིས་རྩེ་ཁུལ་དུ་འགྲོ་རེས་
འཁེལ་སྐབས་“དགུན་ཁ་ཕྱི་ཕྱོགས་ཁད་ཉེ་འབྲས་ལྗོངས་དང༌། འབྲུག་ཡུལ།
རྒྱ་གར་རྡོ་རྗེ་གླིང༌། ཀ་སྦུག་(བཀའ་བློན་སྦུག་ཅེས་ཟེར་)སོགས་ལའང་འཁྲབ་
སྟོན་བྱེད་པར་འགྲོ་”སྲོལ་ཡོད་པ་དང༌།གཞན་ཡང་བོད་ཀྱི་དགོན་སྡེ་ཆེ་ཆུང་
དང་ཡུལ་ལུང་མང་པོར་རང་རང་གི་དམངས་ཁྲོད་ལྷ་མོ་ཚོགས་པའང་ཡོད་
པས། སོ་སོའི་དུས་སྟོན་སོགས་ལ་ལྷ་མོ་འཁྲབ་སྲོལ་དུས་ཚོད་ངེས་མེད་རྒྱ་
ཁྱབ་ཏུ་ཡོད་པ་རེད།
འོང་སྐོར་ཞེས་པའི་བོད་ཀྱི་དམངས་སྲོལ་བྱེད་སྒོ་དེ་གང་གི་དུས་
ཆེན་ཡིན་དང་དུང་ཚོད་ག་དུས་ཡིན་ནམ།
ལན། བོད་ཀྱི་དམངས་སྲོལ་འོང་སྐོར་ཞེས་པ་ནི། གཙོ་བོ་བོད་དབུས་
གཙང་དྭགས་ཀོང་ཁུལ་སོགས་ཀྱི་ཞིང་ཁུལ་གྱི་དུས་སྟོན་ཞིག་ཡིན་ཞིང་།ཡུལ་
ལུང་སོ་སོའི་ས་བབ་མཐོ་དམའ་མི་འདྲ་བས་ལོ་ཏོག་སྨིན་སྔ་ཕྱིའི་ཁྱད་པར་
ཅུང་ཟད་ཡོད་གཤིས་ཚེས་གྲངས་དུས་ཚོད་གཅིག་གྱུར་རང་མེད་རུང་། སྟོན་
ཟླ་འབྲིང་པོ་སྟེ། བོད་ཟླ་༧ནང་ལོ་ཏོག་སྨིན་ཅིང་བསྡུ་ལ་ཉེ་བའི་སྐབས་དེར་
སད་སེར་སོགས་ཀྱི་གེགས་བར་མེད་པར་སྟོན་འབྲས་ལམ་ལྷོང་ངང་བསྡུ་རྒྱུ་
ཡོང་ཕྱིར། ཡུལ་སྲོལ་དང་ཆོས་ལུགས་བྱེད་སྒོ་འབྲེལ་བའི་དུས་ཆེན་གྱི་བྱེད་སྒོ་
སྤེལ་སྲོལ་ཞིག་ཡིན།
ཞིང་ཁུལ་གྱི་དམངས་སྲོལ་འོང་སྐོར་དུ་ཡུལ་ལུང་སོ་སོར་བྱེད་སྒོ་
གང་འདྲ་སྤེལ་སྲོལ་ཡོད་དམ།
ལན། ཞིང་ཁུལ་གྱི་དམངས་སྲོལ་འོང་སྐོར་དུ་ཡུལ་ལུང་སོ་སོའི་ཡུལ་
སྲོལ་གྱི་ཞིབ་ཕྲའི་བྱེད་སྒོ་སྤེལ་སྲོལ་ཅུང་མི་འདྲ་བའང་འགའ་ཡོད་རུང༌། རྩ་
ཡུལ་ལུང་སོ་སོའི་ཕོ་མོ་རྒན་
བའི་ཆ་ནས་གཅིག་མཚུངས་ལྟ་བུ་ཡིན་ཏེ།
གཞོན་མང་པོ་རྒྱན་གོས་གཟབ་མཆོར་སྤྲས་ཏེ་འབུམ་སོགས་ཆོས་ཀྱི་པུ་ཏི་
རྒྱབ་ཏུ་ཁྱེར་ཞིང་སྐྱེས་པ་ཚོས་རྟར་བཅིབས་པ། ཡུལ་ལུང་སོ་སོའི་སེར་སྲུང་
སྔགས་འཆང་གིས་རུ་སྣེ་ཁྲིད་ཐོག ཚང་མ་རུ་བསྟར་བསྒྲིགས་ནས་གཞས་
ཆེན་སོགས་གཏོང་བཞིན་དུ་ཞིང་ལ་བསྐོར་བ་བྱེད་པ་དང་། ཞིང་གི་མཐར་
བསང་གཏོང་བ། ཡུལ་ལྷ་གནས་ཡུལ་དུ་བསང་གསོལ་གསེར་སྐྱེམས་གཏོང་
བ་སོགས་བྱས་ཏེ་ཡུལ་ལྷ་གསོལ་བ་(འགའ་ཞིག་ཏུ་ཡུལ་ལྷ་ཡིན་ཁུལ་གྱི་ལྷ་
འདྲེ་ཁོག་བརླམས་ལ་གསོལ་མཆོད་དང་བཀའ་ལུང་ཞུ་བ་སོགས་ཀྱང་བྱེད་)
སོགས་བྱས་རྗེས་རྟ་རྒྱུག་དང་། རྟ་རྩལ། མདའ་རྩལ་སོགས་འགྲན་པའམ།
འགའ་ཞིག་ཏུ་དམངས་ཁྲོད་ལྷ་མོ་འཁྲབ་པ། སྒོར་གཞས་སོགས་གླུ་གར་སྣ་
ཚོགས་ལ་རོལ་ཅིང༌། །ཇ་ཆང་བཟའ་བཏུང་སྣ་ཚོགས་པར་ལོངས་སུ་སྤྱོད་པ་
སོགས་ཀྱིས་སྤྲོ་སྐྱིད་གཏོང་སྲོལ་ཡོད། ལྷ་ས་ཉེ་འཁོར་གྱི་འོང་སྐོར་ལ་མཚོན་
ན། གཞུང་འབྲེལ་མི་སྣ་དང་ཚན་པ་འགའ་ཞིག་ནས་འོང་སྐོར་དུ་འགོ་
འདོམས་ཀྱང་བྱེད་པ། དཔེར་ན། ལྷ་ས་མི་དཔོན་གཉིས་དང་། ལྷ་ས་གཉེར་
ཚང་པ། གཙུག་ལག་ཁང་གིས་དཀོན་གཉེར་དཔོན་བཅས་ཀྱི་འགོ་ཁྲིད་བྱས་
ཏེ་ཞིང་སྐོར་དུ་ཇོ་བོ་རིན་པོ་ཆེའི་ན་བཟའ་གདན་ཞུ་དང༌། ཉེ་འཁོར་ཞིང་པ་
ཕོ་མོ་མང་པོ་རང་རང་གི་རྒྱན་གོས་གཟབ་མཆོར་གང་ལེགས་སྤྲས་ནས་རུ་
བསྟར་བསྒྲིགས་ཤིང༌། སེར་སྲུང་བ་“ལག་བསྟོད་པ་”ཞེས་པ་དེ་རྟར་བཅིབས་
ཏེ་ལག་ཏུ་སྲིད་པ་འཁོར་ལོ་ཁྱེར་ནས་རུ་སྣེ་འདྲེན་པ་དང་། ན་གཞོན་ཕ་མ་
གཉིས་འཛོམས་མིང་པྲ་ལེགས་པ་ཕོ་མོ་གཉིས་ཀྱིས་ལག་ཏུ་མདའ་དར་ཁྱེར་
ཞིང་རྟར་བཅིབས་པ། དེ་མིན་རྣམས་བཀའ་འགྱུར་བསྟན་འགྱུར་གྱི་པུ་ཏི་
རྒྱབ་ཏུ་ཁྱེར་བ་བཅས་བྱས་ཏེ་ཚང་མ་ཞིང་སྐོར་དུ་བསྐྱོད་སྲོལ་དང་། ཞིང་
སྐོར་ཟིན་རྗེས་ཞིང་འགྲམ་སྤང་སྟེང་ཞིག་ཏུ་སྔོན་ཚུད་ནས་གྲ་སྒྲིག་བྱས་པའི་
གུར་ཕུབ་ཡོད་པ་དེ་གར་བཟའ་བཏུང་དང་གླུ་གར་སྣ་ཚོགས་ལ་རོལ་བའི་སྤྲོ་
སྐྱིད་གཏོང་སྲོལ་དང༌། དེ་ནས་ས་མ་རུབ་ཙམ་དུ་བསང་གསོལ་ལྷ་རྒྱལ་དང་
བཅས་ཏེ་ལྷ་ས་འོང་སྐོར་གྱི་བྱེད་སྒོ་ཟིན་པ་ཡིན།
འདམ་སྤྱི་རིམ་ཞེས་པའི་དམངས་སྲོལ་དུས་སྟོན་དེའི་མིང་གི་གོ་དོན་
གང་ཡིན་ནམ།
ལན། འདམ་སྤྱི་རིམ་ཞེས་པ་ནི། བོད་ལྗོངས་འདམ་གཞུང་རྫོང་ཁོངས།
འདམ་གཞུང་ཁུལ་གྱི་ཡུལ་ལུང་སྤྱིའི་ཞབས་རིམ་སྒྲུབ་པ་བརྒྱུད་བྱུང་བའི་
དུས་ཆེན་ཞིག་ཡིན་ཏེ། དེའང༌། ལོ་ལྟར་བོད་ཟླ་༧ནང་འདམ་གཞུང་ཁུལ་དུ་
འཕན་པོ་དགའ་ལྡན་ཆོས་འཁོར་དགོན་དང༌། འདམ་རྐྱང་རག་དགོན། སྟོད་
ལུང་སྡིང་ཁ་དགོན། སེ་ར་དགོན་གྱི་སྔགས་པ་གྲྭ་ཚང་བཅས་ནས་འབུལ་
བསྡུས་པ་(འབུལ་བ་སྡུད་མཁན་)“སྒར་པ་”ཞེས་པ་གོང་གསལ་དགོན་སྡེ་སོ་
སོ་ནས་གྲྭ་པ་འགའ་ཤས་གཏོང་སྲོལ་ཡོད་པ་དེ་དག་གི་ཁོངས་ནས་ཁག་
གཅིག་འདམ་གཞུང་སྤྱི་ནས་གདན་ཞུས་ཀྱིས་བཀའ་འགྱུར་གསུང་སྒྲོགས་
(ཀློག་པའི་དོན་)ཞུ་བ་སོགས་ཀྱི་ཡུལ་སྤྱིའི་ཞབས་རིམ་སྒྲུབ་སྲོལ་བརྒྱུད་བྱུང་
བའི་དུས་ཆེན་ཞིག་ཡིན་པས།“འདམ་སྤྱི་རིམ་”ཞེས་བརྗོད་པ་ཡིན།
འདམ་སྤྱི་རིམ་ལ་དམངས་སྲོལ་གྱི་བྱེད་སྒོ་གང་འདྲ་སྤེལ་སྲོལ་
ཡོད་དམ།
ལན། བོད་ཟླ་༧ཚེས་༡༠ཉིན་སྤྱི་རིམ་འཚོག་ཡུལ་དུ་གུར་དཀར་ནག་
མང་པོ་གྲལ་བསྟར་འགྲིག་པོས་ཕུབ་སྟེ་ཐབ་ཀ་བཅའ་བ་སོགས་ཀྱི་སྟ་གོན་
རྣམས་བྱས་ཐོག དེ་གར་ཟླ་གཅིག་ཙམ་གྱི་རིང་ཞབས་རིམ་སྒྲུབ་པ་(དེའི་འགྲོ་
གྲོན་གྲ་སྒྲིག་སོགས་ཀྱི་འགན་འཁུར་འདམ་བརྒྱ་ཤོག་བརྒྱད་ཀྱི་འགོ་པ་རེས་
མོས་ཀྱི་བྱེད་དགོས་)དང་། དེའི་རིང་ཚོང་འདུས་དང་འབྲེལ་ཡུལ་སྲོལ་རྟ་
རྒྱུག་དང་གླུ་གཞས་སོགས་ཀྱི་ལྟད་མོ་སྣ་ཚོགས་ཀྱང་ཡོད་པས་ཧ་ཅང་འཁྲུག་
པོ་ཡོད་པ། དཔེར་ན། ལྷ་ས་སོགས་ནས་འབྲོག་པར་མཁོ་བའི་ཚོང་ཟོག་སྣ་
ཚོགས་ཁྱེར་ཡོང་བའི་ཚོང་རིགས་ཁག་དང༌། འདམ་གཞུང་མང་ཚོགས་ཀྱི་
ཐོག་སྙིང་གྲོང་དང་། །ཡངས་པ་ཅན། གནམ་མཚོའི་ཉེ་འགྲམ་གྱི་འབྲོག་པ་
སོགས་ཀྱིས་འབྲོག་ཟོག་སྣ་ཚོགས་ཀྱི་ཚོང་རིགས་མང་པོ་ཡོད་པས་ཧ་ལམ་
གུར་ཁག་བཞི་བརྒྱ་ལྔ་བརྒྱ་ཙམ་དང་མི་གྲངས་སྟོང་ཕྲག་ཁ་ཤས་འདུ་
འཛོམས་ཀྱིས་ཚོང་འདུས་འཁྲུག་པོ་ཡོད་ལ། སྔར་སྤྱི་རིམ་སྐབས་ཉིན་གསུམ་
ཙམ་རིང་སྔར་སྲོལ་དགའ་སྟོན་རྟ་རྒྱུག་རྩལ་རྩེད་དང་། གླུ་གཞས་སོགས་ཀྱི་
བྱེད་སྒོའང་ཡོད་པ། དེའང་རྒྱུག་རིང་ཞེས་པ་རྒྱུག་རྟ་བརྒྱད་ཅུ་སྐོར་ཡོད་པ་
རྣམས་ལ་རྒྱུག་ཕྲུག་ཅེས་བུ་ལོ་ན་བཅུའི་ཡས་མས་སོན་པའི་ཕྲུ་གུ་རྟ་རྩལ་ཆེ་
བ་རེ་བཅིབས་ནས་རྟ་རྒྱུག་འགྲན་ཞིང༌། ཨང་རིམ་གྱི་བྱ་དགའ་སྤྲོད་པ་(རྟ་
རྒྱུག་དེར་“ཨུ་རུ་སུའི་རྟ་རྒྱུག”ཅེས་བརྗོད་ལུགས་བར་ལམ་གྱི་ཡིག་རྩོམ་
འགའ་ཞིག་ཏུ་འཁོད་པ་)གཞན་ཡང་འདམ་བརྒྱ་ཤོག་བརྒྱད་ཀྱི་འགོ་པ་བརྒྱ་
དཔོན་སོགས་ནས་ཀྱང་གཟབ་མཆོར་གང་ལེགས་དང་བཅས་རྟ་རྒྱུག་རྟ་རྩལ་
རྩེ་བ་དང་། རྟ་ཐོག་ནས་འབེན་ལ་མདའ་འཕེན། ཁ་བཏགས་སྒྲུག་པ་སོགས་
ཀྱི་རྩལ་རྩེད་འགྲན་པ། དེ་མིན་མདའ་རྒྱང་མ་འགྲན་པ། ཕོ་མོ་མང་པོ་གཟབ་
མཆོར་གང་ལེགས་སྤྲས་ནས་ཡུལ་སྲོལ་གླུ་གཞས་སྣ་ཚོགས་ལ་རོལ་བ་སོགས་
མདོར་ན་“འདམ་སྤྱི་རིམ་”ནི་ནམ་དུས་ལེགས་ཤོས་དང་། མི་རྣམས་འཁྲུག་
ཆ་དོད་པའི་དགའ་འཛོམས་བྱ་སྲོལ་གྱི་དམངས་སྲོལ་དུས་ཆེན་ཞིག་ཡིན།
གཞིས་རྩེ་བཀྲ་ཤིས་ལྷུན་པོ་དགོན་པའི་གཟིགས་མོ་ཆེན་མོ་ཞེས་པ་
དེ་ལོ་རྒྱུས་ཀྱི་དུས་སྐབས་གང་འདྲ་ཞིག་ནས་བྱུང་བ་དང༌། དེའི་འཕེལ་
རིམ་དང་དམངས་ཁྲོད་ཀྱི་བྱེད་སྒོ་གང་འདྲ་ཡོད་དམ།
ལན། གཙང་བཀྲ་ཤིས་ལྷུན་པོ་དགོན་པའི་གཟིགས་མོ་ཆེན་མོ་ཞེས་པ་
དེ་ནི་ཐོག་མར་པཎ་ཆེན་སྐུ་ཕྲེང་བརྒྱད་པ་བསྟན་པའི་དབང་ཕྱུག་གི་སྐུ་དུས་
(འགའ་ཞིག་ནས་པཎ་ཆེན་སྐུ་ཕྲེང་བདུན་པ་་བྱུང་བར་གྲགས་པ་དང་།
དགུང་གྲངས་དྲུག་ཅུ་ཙམ་ལ་འཆམ་གཟིགས་འདི་ཉིད་འཛུགས་པ་གནང་བ་
མིན་ནམ་ཞེས་གསུངས་པའང་ཡོད་རུང་། ཡིག་ཆ་དངོས་གཟིགས་པ་མེད་པ་
རེད།)དེ་རྗེས་པཎ་ཆེན་སྐུ་ཕྲེང་དགུ་པ་ཆོས་ཀྱི་ཉི་མས་དགོན་པ་གཞན་
འགའ་ཞག་གི་གར་འཆམ་གྱི་ལེགས་ཆ་བཞེས་ནས་འཐུས་སྒོ་ཚང་དུ་བཏང་
གནང་བ་དང་འཆམ་གྱི་ཞོར་དུ་ལྷ་མོ་དང་དམངས་ཁྲོད་ཀྱི་རིག་རྩལ་སྣ་
ཚོགས་ཀྱང་འཁྲབ་སྲོལ་བྱུང་ཡོད་པ་དེ་ནི་ལོ་ལྟར་བོད་ཟླ་༨ཚེས་༣ནས་ཚེས་
༦བར་ཡིན་ཞིང་། དེར་དབུས་གཙང་སྟོད་སྨད་གང་ས་ནས་མང་ཚོགས་ཧ་
ཅང་མང་པོ་འདུ་འཛོམས་ཀྱིས་གར་འཆམ་སོགས་ཀྱི་ལྟད་མོ་དང་དགའ་
སྟོན་ལ་རོལ་བའི་གཙང་ཁུལ་གྱི་དུས་ཆེན་གལ་ཆེ་ཞིག་ཡིན་པས། དུས་ཕྱིས་
སྔར་སྲོལ་ཆོས་ཕྱོགས་ཀྱི་བྱེད་སྒོའི་ཁར། མང་ཚོགས་རྣམས་ཀྱིས་སྤྲོ་སྐྱིད་
ལའང་རོལ་བའི་དུས་ཆེན་གྱི་རྣམ་པ་དེ་བས་འཁྲུག་ཆ་དོད་པོ་ཡོད་པ་རེད།
མཆོད་པ་བཞིའི་དུས་ཆེན་ཞེས་པ་གང་གི་དུས་ཆེན་ཡིན་ནམ།
ལན། མཆོད་པ་བཞིའི་དུས་ཆེན་ཞེས་པ་དེ་ལོ་རྒྱུས་ཀྱི་ཡིག་རྙིང་ཁུངས་
བཙུན་འགར་གཞིགས་ན། དེ་ནི་བོད་ཀྱི་བཙན་པོ་ལྷ་སྲས་མུ་ནེ་བཙན་པོས་
མངོན་པའི་མཆོད་པ་(ལྷ་སར་“ལྷ་ས་དང་ཁྲ་འབྲུག་ཏུ་འདུལ་བ་དང༌།
འདུལ་བའི་མཆོད་པ་དང་ཁྲ་འབྲུག་ཏུ་མངོན་པའི་མཆོད་པ་)བསམ་ཡས་སུ་
མ དོ་སྡེ་དང་མངོན་པར་བྱང་ཆུབ་པའི་མཆོད་པ་སྟེ་མཆོད་ཆེན་བཞི་
བཙུགས་”ཞེས་གསལ་ཞིང་། དེ་ནི་ཡབ་ཁྲི་སྲོང་ལྡེ་བཙན་གྱི་དགོངས་པ་
རྫོགས་ཕྱིར་ཡིན་པར་གྲགས། ཕྱིས་དུས་ཆེན་དེ་དག་གི་ནང་གསེས་བསམ་
ཡས་མདོ་སྡེའི་མཆོད་པ་ནི་ལོ་ལྟར་བོད་ཟླ་༦ཚེས་༡༤ཉིན་ནས་ཚེས་༡༨བར་
སྔར་སྲོལ་བསམ་ཡས་་འདུས་སྡེའི་གར་འའཆམ་གཟབ་རྒྱས་གནང་བ་དེར་གཙོ་
བོ་དབུས་གཙང་དྭགས་ཀོང་སོགས་བོད་ཀྱི་ས་ཁུལ་གང་ས་ནས་མི་ཚོགས་
མང་པོ་འདུ་ཞིང་། གར་འཆམ་གྱི་གཟིགས་མོའི་བྱིན་རླབས་ལ་རོལ་བ་སོགས་
ཀྱི་དུས་ཆེན་ཁྱད་པར་འཕགས་པ་ཞིག་ཡིན།
བསང་གཞུང་རྟ་རྒྱུག་དུས་ཆེན་ཞེས་པ་དེ་ཡུལ་གང་དུ་དང་དུས་
ཚོད་གང་དུ་བྱེད་སྒོ་སྤེལ་སྲོལ་གང་འདྲ་ཡོད་དམ།
ལན། བསང་གཞུང་(དེང་སང་གསང་ཁོག་ཅེས་བརྗོད་)ཞེས་པ་མདོ་
སྨད་བླ་བྲང་བཀྲ་ཤིས་འཁྱིལ་གྱི་གམ་འབྲོག་དེར་སྔར་གླིང་རྗེ་གེ་སར་རྒྱལ་
པོས་ཁུལ་དེར་ལྷ་བསང་བཏང་གནང་བས་བསང་གཞུང་ཞེས་ཐོགས་པར་
གྲགས།ལོ་ལྟར་བོད་ཟླ་༧ནང་བསང་གཞུང་འབྲོག་སྡེ་བདུན་གྱི་དམངས་སྲོལ་
རྟ་རྒྱུག་གི་བྱེད་སྒོ་དེ་ནི་ཐོག་མར་པཎ་ཆེན་སྐུ་ཕྲེང་དྲུག་པ་དཔལ་ལྡན་ཡེ་
ཤེས་ཀྱིས་སྲོལ་གཏོད་གནང་བར་གྲགས་ཤིང༌།དེ་ཡང་གང་གི་ཞལ་སློབ་ཀུན་
མཁྱེན་འཇིགས་མེད་དབང་པོས་རང་གི་དབུ་བླའི་ཐུགས་དགོངས་བཞིན་
བསང་ཚོ་རྩེ་བདུན་ནམ། བསང་གཞུང་འབྲོག་སྡེ་བདུན་(བསྡོམས་འབྲོག་
དུད་ཆིག་སྟོང་ལྔ་བརྒྱ་སྐོར་ཡོད་སྐད་)ལ་བསྐུལ་མ་གནང་སྟེ་ཤམྦྷ་ལའི་སྨོན་
ལམ་བསང་མཆོད་ཀྱི་རྟ་རྒྱུག་དུས་ཆེན་གྱི་སྲོལ་ཚུགས་པ་དང་། དེའི་རྟ་རྒྱུག་
དངོས་གཞིའི་སྟ་གོན་བྱེད་སྲོལ་ནི། ཐོག་མར་བོད་ཟླ་༧ཚེས་ཤར་དུ་སྔོན་ནས་
ཁྱིམ་དུད་སོ་སོས་གསོ་ཚགས་བྱས་པའི་རྒྱུག་རྟ་ནས་འདེམས་སྒྲུག་བྱས་ཏེ་
འབྲོག་སྡེ་བདུན་སོ་སོར་འཁྲི་བའི་རྟ་(བཞི་ནས་གཉིས་བར་)རྣམས་བསྡོམས་
རྒྱུག་རྟ་ཉི་ཤུ་རྩ་གཉིས་ཡོད་པ་རྣམས་རྟ་རྒྱུག་དངོས་གཞི་བོད་ཟླ་༧ཚེས་
༡༣ཉིན་ཞོགས་པ་ནམ་མ་གསལ་གོང་ནས་རྟ་བདག་དུད་ཁྱིམ་སོ་སོས་བསང་
གསོལ་དང་རྒྱུག་རྟའི་སྟེང་འཆིབ་མཁན་བྱིས་པ་ལོ་ན་བཅུ་ཡས་མས་རྟ་རྩལ་
ཅན་དག་ལ་འབྲིའི་འོ་མ་དཀར་ཡོལ་གང་རེ་བླུགས་ཐོག་དགེ་འདུན་པས་
རབ་གནས་མཆོད་འབྲུ་གཏོར་བ་སོགས་བྱ་སྲོལ་དང་། རྟ་རྒྱུག་དངོས་ཀྱི་རིང་
ཚད་སྤྱི་ལོ་བརྒྱད་ཙམ་རྒྱུགས་དགོས་པ།རྟ་རྒྱུག་ཐང་ངམ་པཎ་ཆེན་ཐང་ཞེས་
པར་ཨང་ཀི་དང་གཉིས་ཀྱི་བྱ་དགའ་སྤྲོད་པ་སོགས་བྱེད་ཅིང༌། རྟ་རྒྱུག་དེར་
འཛོམས་པའི་ལྟད་མོ་བ་སོགས་ཚང་མ་ཇ་ཆང་དང་ཟས་བཟང་ལ་ཅི་དགར་
རོལ་བའི་དགའ་སྟོན་ལ་ལོངས་སུ་སྤྱོད་སྲོལ་ཡོད་པ་རེད།
མགོ་ལོག་གེ་སར་དུས་ཆེན་ཞེས་པ་ཐོག་མར་གང་ནས་དར་ཏེ་ཁྱབ་
གདལ་བྱུང་བ་དང༌། དེའི་བྱེད་སྒོ་སྤེལ་བའི་དུས་ཚོད་དང༌། ནང་དོན་རྣམ་
པ་ཇི་འདྲ་ཡིན་ནམ།
ལན། མགོ་ལོག་གེ་སར་དུས་ཆེན་ཞེས་པ་དེ་ཐོག་མར་ཁམས་རྫོགས་
ཆེན་དགོན་གྱི་སྤྲུལ་སྐུ་པདྨ་རིག་འཛིན་མཆོག་གི་མཚན་ལམ་དུ་གེ་སར་རྒྱལ་
པོའི་ཞལ་གཟུགས་སོགས་ཀྱི་རྣམ་པ་འཆར་བ་ལྟར་ཞལ་འབག་དང་ཆས་
གོས་བཟོས་ནས་གེ་སར་གྱི་གར་འཆམ་སྲོལ་གཏོད་མཛད་པ་དང་། དེ་ནས་
རིམ་བཞིན་མདོ་ཁམས་ཀྱི་ཡུལ་གང་སར་དར་ཁྱབ་བྱུང་ཞིང༌། ཕྱག་རྒྱུན་དེར་
མགོ་ལོག་ལུང་སྔོན་དགོན་སོགས་མགོ་ལོག་ཁུལ་གྱི་དགོས་སྡེ་མང་པོས་གེ་
སར་གར་འཆམ་སྦྱངས་ནས་ལོ་ལྟར་དབྱར་སྟོན་ཆོས་ཐོག་སྐབས་འཁྲབ་སྟོན་
བྱེད་བཞིན་ཡོད་པ་དེ་དག་གི་སྐབས་སུ་རྟ་རྒྱུག་རྒྱལ་འཇོག་དང་གླིང་གི་
དཔའ་རྟུལ་སུམ་ཅུ་དང༌། དགྲ་ལྷ་ཝེར་མ་བཅུ་གསུམ་ཞེས་པ་སོགས་ཀྱི་ལྟད་
མོའི་འཁྲབ་སྟོན་ཧ་ཅང་འཁྲུག་ཆ་དོད་ལ། ཉམས་འགྱུར་ལྡན་པ་ཡོད་པས།
དམངས་ཁྲོད་དུ་གྲགས་པ་ཤིན་ཏུ་ཆེ་ཞིང༌། ལྟད་མོ་བ་མང་ཚོགས་ཀྱིས་ཧ་
ཅང་དགའ་པོ་བྱེད་པ་དང་མི་ཚོགས་མང་པོ་འདུ་འཛོམས་ཀྱིས་སྤྲོ་སྐྱིད་
གཏོང་སྲོལ་ཡོད་པ་རེད།
ཕ་གཤོངས་རས་པའི་དུས་ཆེན་ཞེས་པ་དེ་ཡུལ་གང་དུ་དུས་ཚོད་
གང་འདྲ་ཞིག་ལ་བྱེད་སྒོ་གང་ཞིག་སྤེལ་སྲོལ་དང༌། དེར་དམིགས་བསལ་
གྱི་དགེ་མཚན་ཁྱད་ཆོས་གང་ཞིག་ལྡན་པ་བརྗོད་སྲོལ་ཡོད་དམ།
ལན། ཕ་གཤོངས་རས་པའི་དུས་ཆེན་ཞེས་པ་ནི། བོད་ཀྱི་སྤོ་བོ་རྫོང་
ཁོངས་ཕ་གཤོངས་གྲོང་ཚོར་ལོ་ལྟར་བོད་ཟླ་༡༡ཚེས་༡༠ཉིན་དམངས་སྲོལ་
རས་པའི་འཁྲབ་སྟོན་བྱེད་པའི་དུས་ཆེན་ཞིག་ཡིན། དེ་ཡང་ཐོག་མར་སྔ་དྲོ་
བསང་གསོལ་དང་བཅས་རས་པ་འཁྲབ་མཁན་ཚོས་སྒ་སྲབ་ལེགས་པར་
སྤྲས་པའི་རྟ་ལ་བཅིབས་ནས་གྲོང་ཚོར་སྐོར་བ་རྒྱག་བཞིན་དུ་བཀྲ་ཤིས་སྨོན་
ཚིག་འདོན་པ་དང་། དེ་ནས་ཉིན་དགུང་མཚམས་སུ་ཁུལ་དེའི་ཕོ་མོ་རྒན་
གཞོན་ཚང་མ་མཉམ་དུ་འཛོམས་ནས་བཟའ་བཏུང་ཞིམ་རྒུ་སྣ་ཚོགས་ལ
རོལ་བ་སོགས་ཡུལ་སྲོལ་གྱི་དུས་སྟོན་དགའ་སྐྱིད་ཀྱི་དཔལ་ལ་ལོངས་སུ་
སྤྱོད་པ་དང་། ཕྱི་དྲོ་རས་འཆམ་དངོས་སུ་འཁྲབ་སྐབས་རས་མོ་ཚོས་རྔ་
བརྡུང་སྟངས་ལ་བསྟུན་པའི་ལུས་ཀྱི་ཉམས་འགྱུར་བདེ་ཆགས་འཁྱུག་པའི་
ཞབས་བྲོ་རྒྱག་བཞིན་དུ་རྔ་གཅིག་རྡུང་དང་། གསུམ་རྡུང་། དགུ་རྡུང་སོགས་
རྣམ་པ་མང་པོའི་འཁྲབ་རྩལ་དང་། རས་ཕོ་ཚོའི་ཞབས་བྲོ་ལ་གཡག་ཏུ་
བསྐོར་འཆམ་དང་། རྐང་པའི་ཞབས་བྲོ། མེ་ཏོག་འཛིན་འཆམ། བེ་ད་ཕྲེང་
སྐོར། བྲག་དམར་ཁྱུང་ལྡིང༌། མྱུར་ཁྱུག་གྲི་རྩལ་སོགས་རྣམ་པ་མི་འདྲ་བ་
མང་པོ་འཁྲབ་རྒྱུ་ཡོད་ལ། རས་པའི་འཁྲབ་སྟོན་རེ་ཚར་འཕྲལ་གར་པ་
རྣམས་ངལ་གསོ་དང་སྦྲགས་བར་ལ་རས་པའི་ཁ་ཤགས་ཞེས་དགོད་བྲོའི་
གཏམ་གླེང་ཐུང་ངུ་ཡང་ཤོད་སྲོལ་ཡོད། འཁྲབ་སྟོན་མཇུག་འགྲིལ་སྐབས་
རས་པ་ཕོ་མོའི་འཁྲུག་ཆ་དོད་པའི་གར་སྟབས་ཀྱི་ཉམས་འགྱུར་ངོམས་
བཞིན་ངང་བཀྲ་ཤིས་སྨོན་ཚིག་དང་བཅས་ཏེ་རས་པའི་འཁྲབ་སྟོན་འཇུག་
བསྒྲིལ་ཡང་། དེ་ཉིན་མཚན་མོ་ཟླ་འོད་འོག་འཁྲབ་རྭའི་དཀྱིལ་མེ་སྒོང་སྤར་
ནས་རས་པའི་རྩེད་སྣ་གཱ་གཡག་རྣ་ཆད་དང་ཤཱ་བ་ཤ་ཁྱི་སོགས་འབག་དང་
ཆས་གོས་དམིགས་བསལ་ཅན་གྱོན་པའི་གཏམ་བརྗོད་འགའ་ཞིག་ཀྱང་
འཁྲབ་སྲོལ་ཡོད་ལ། དེ་མིན་དམངས་ཁྲོད་ཀྱི་བྲོ་གཞས་སྣ་ཚོགས་མཚན་
གང་འཁྲབ་སྟོན་བྱེད་སྲོལ་ཡོད་པ་རེད། བརྗོད་དོན་ཕུན་སུམ་ཚོགས་པའི་
རས་འཆམ་དེ་དག་འཁྲབས་ན་ཆར་ཆུ་དུས་འབབ་ལོ་ཕྱུགས་རྟག་ལེགས་
ཡོང་བ་དང༌། མི་རྣམས་ཡ་རབས་དྲང་བདེན་སྤྱོད་བཟང་དང་། སྡིག་སྤོང་
དགེ་སྒྲུབ་ཀྱི་ལས་ལ་བརྩོན་པའི་བསྐུལ་མ་ཐེབས་ཐུབ་པའི་དགེ་མཚན་ཁྱད་
ཆོས་ལྡན་པ་བརྗོད་སྲོལ་ཡོད་པ་རེད།
གཅན་ཚའི་མདའ་རྩེད་དུས་ཆེན་ཞེས་པ་དེའི་ལོ་རེའི་དུས་ཚོད་
དང་བྱེད་སྒོ་སྤེལ་སྲོལ་གང་ཡོད་དམ།
ལན། གཅན་ཚའི་མདའ་རྩེད་དུས་ཆེན་ནི། མཚོ་སྔོན་རྨ་ཆུའི་ལྷོ་རྒྱུད་དུ
གནས་པའི་གཅན་ཚ་ཁུལ་དུ་ལོ་ལྟར་བོད་ཟླ་བཅུ་པའི་ཟླ་མཇུག་གམ། བཅུ་
གཅིག་པའི་ནང་ཉིན་བཅུ་ཙམ་རིང་སྤེལ་བའི་མདའ་རྩལ་འགྲན་བསྡུར་གྱི་
དམངས་སྲོལ་དུས་ཆེན་ཞིག་ཡིན་ཞིང་། ཁུལ་དེའི་སྐྱེས་པ་ན་གཞོན་ལོ་ན་
བཅོ་ལྔ་བཅུ་དྲུག་སོན་པ་ཡོད་ཚད་ཐོག་མར་ཟླ་གཅིག་ཙམ་གྱི་རིང་མདའ་
རྩལ་སྦྱོང་སྲོལ་དང༌། དེ་ནས་སྟ་གོན་དང་འབྲེལ་གྲོང་སྡེ་ཀ་པའི་མདའ་པ་
རྣམས་གྲོང་སྡེ་ཁ་པར་བསྐྱོད་དེ་ཉིན་གཅིག་རིང་མདའ་རྩལ་འཕེན་པ་དང་།
དེ་ནས་གྲོང་སྡེ་ཁ་པའི་མདའ་པ་རྣམས་གྲོང་སྡེ་ཀ་པར་བསྐྱོད་ནས་མདའ་
རྩལ་འཕེན་པ་བཅས་བྱས་རྗེས་མདའ་རྩེད་དངོས་གཞིའི་སྐབས་སུ་གྲོང་སྡེ་
གཞན་ནས་མདའ་འཕེན་འགྲན་བསྡུར་ལ་ཞུགས་མཁན་ཡོད་ནའང་ཞུགས་
ཏེ་མདའ་པ་རྣམས་ཚང་མ་གཟབ་མཆོར་དང་བཅས་མདའ་རྩེད་འགྲན་པའི་
དུས་ཆེན་གྱི་དགའ་སྟོན་ལ་རོལ་སྲོལ་ཡོད་པ་རེད།
ལྷ་བབས་དུས་ཆེན་ཞེས་པ་གང་གི་དུས་ཆེན་ཡིན་དང༌། དེར་བོད་
ཀྱིས་དམངས་ཁྲོད་དུ་བྱེད་སྒོ་གང་འདྲ་སྤེལ་སྲོལ་ཡོད་དམ།
ལན།ལྷ་བབས་དུས་ཆེན་ནི་མ་གཞི་སངས་རྒྱས་ཆོས་ལུགས་པའི་བཞེད་
སྲོལ་གྱི་དུས་ཆེན་ཞིག་ཡིན་ཏེ། སྔོན་རྒྱ་གར་དུ་སྟོན་པ་ཤཱཀྱ་ཐུབ་པའི་ཡུམ་
གཤེགས་ནས་ལྷ་ཡུལ་དུ་སྐྱེ་བ་བཞེས་ཡོད་པ་སྟོན་པས་མཁྱེན་ཏེ་ཡུམ་ལ་
ཆོས་གསུང་བའི་ཆེད་དུ་རྫུ་འཕྲུལ་གྱིས་ལྷ་ཡུལ་དུ་བྱོན་ནས་ལྷ་རྣམས་ལའང་
ཆོས་གསུངས་ཤིང་། སླར་ཡང་རྫུ་འཕྲུལ་གྱི་ལྷ་སྐས་ལ་བརྟེན་ནས་སྟོན་པ་མི་
ཡུལ་དུ་ཕྱིར་བྱོན་པ་ཞེས་གསུང་སྲོལ་གྱི་དུས་ཆེན་ཞིག་ཡིན་པས། བོད་དུ་དེ་
དག་བོད་ཟླ་༩ཚེས་༢༢ཉིན་ཡིན་པར་བརྩིས་ནས་དེ་ཉིན་གཙོ་བོ་དགོན་སྡེ་
ཁག་ལ་རང་རང་གྲུབ་མཐའི་བཞེད་སྲོལ་བཞིན་ཆོས་ཕྱོགས་ཀྱི་གནང་སྒོ་ཅི་
རིགས་མཛད་སྲོལ་མ་ཟད། བོད་ཀྱི་ས་ཁུལ་གང་སར་རང་རང་འབྱོར་འཁོས་
ལ་གཞིགས་པའི་མཆོད་འབུལ་དགེ་སྒྲུབ་དང་ཕྱག་འཚལ་སྐོར་སྦྱོང་སོགས་
དགེ་བའི་ལས་ཅི་ནུས་སྒྲུབ་སྲོལ་ཀྱི་དུས་ཆེན་ཞིག་ཡིན།
གུང་ཐང་མེ་ཏོག་མཆོད་པ་ཞེས་པ་དེ་ག་དུས་ནས་བྱུང་བ་ཡིན་དང༌།
དེའི་དུས་མཆོད་ཀྱི་བྱེད་སྒོ་གང་དང་གང་ཡོད་དམ།
ལན། གུང་ཐང་མེ་ཏོག་མཆོད་པ་ཞེས་པ་འདི་འགའ་ཞིག་ནས་“བོད་ཀྱི་
མཆོད་པ་བཞིའི་ཡ་གྱལ་ཞིག་ཡིན”ཞེས་གསུངས་པ་འདུག་ཀྱང་། ལོ་རྒྱུས་ཀྱི་
ཡིག་རྙིང་ཁུངས་བཙུན་ལྟར་ན། བོད་ཀྱི་མཆོད་པ་བཞི་ནི་ཆོས་རྒྱལ་ཁྲི་སྲོང་
ལྡེ་བཙན་གྱི་སྲས་མུ་ནེ་བཙན་པོས་ཡབ་ཀྱི་དགོངས་རྫོགས་སུ་བཙུགས་པ་
ཞིག་ཡིན་པ་དང་། ལྷ་ས་སྐྱིད་ཆུ་སྒྲོལ་ནས་ཤར་ངོས་ལེ་དབར་བཅུ་ཙམ་གྱི་
སར་ཡོད་པའི་ཚལ་གུང་ཐང་ཞེས་དགོན་པ་ལྷོ་བྱང་གཉིས་ཡོད་སའི་ལྷོ་ངོས་
གུང་ཐང་དགོན་ནི་གུང་ཐང་བླ་མ་ཞང་འགྲོ་བའི་མགོན་པོ་བརྩོན་འགྲུས་
གྲགས་པས་རབ་བྱུང་གསུམ་པའི་མེ་ལུག་(༡༡༨༧)ལོ་ཕྱག་བཏབ་རྗེས་མེ་ཏོག་
མཆོད་པའི་སྲོལ་ཚུགས་པ་ཞིག་ཡིན་པ་ནི་གང་གི་མཛད་རྣམ་ལས་“དུས་ཀྱི་
མཆོད་པའི་བླ་ན་མེད་པ་་སྤྲོས་”ཞེས་གསལ་བ་དེ་ཉིད་ཡིན་ངེས་སྙམ། དེ་ནི་
ལོ་ལྟར་བོད་ཟླ་༤ཚེས་༡༥ཉིན་གུང་ཐང་དགོན་དུ་གར་འཆམ་སྣ་ཚོགས་ཀྱི་
གཟིགས་མོ་འཁྲབ་སྲོལ་དང་། གུང་ཐང་དགོན་གྱི་གཙུག་ལག་ཁང་ཡང་སྟེང་
དུ་གོས་སྐུ་བཤམས་ས་སོགས་གནང་སྲོལ་ཡོད་པས། ལྷ་ས་བ་དང་ཉེ་འཁོར
གྲོང་གསེབ་ཁག་ནས་མང་ཚོགས་སྟོང་ཕྲག་མང་པོས་རྟེན་མཇལ་དང་
མཆོད་སྤྲིན་འབུལ་བ། དགེ་འདུན་འདུས་ཚོགས་ལ་བསྙེན་བཀུར་ཞུ་བ་དང་
སྦྲགས་གླིང་གསེབ་ཏུ་ཇ་ཆང་བཟའ་བཏུང་ཁྱེར་ནས་སྤྲོ་སྐྱིད་གཏོང་བ་
བཅས་བྱ་སྲོལ་ཡོད།
སྐུ་འབུམ་མེ་ཏོག་མཆོད་པའི་དུས་ཆེན་གྱི་སྲོལ་དེ་ག་དུས་སུས་
བཙུགས་གནང་བ་དང་། སྲོལ་རྒྱུན་བྱེད་སྒོ་གང་འདྲ་གནང་སྲོལ་ཡོད་དམ།
ལན། མདོ་སྨད་ཨ་མདོ་སྐུ་འབུམ་དགོན་སའི་མེ་ཏོག་མཆོད་པའི་དུས་
ཆེན་གྱི་སྲོལ་དེ་ནི་རྗེ་ཙོང་ཁ་པས་ལྷ་ལྡན་སྨོན་ལམ་ཆེན་མོར་མཆོད་པའི་
དུས་ཆེན་བཙུགས་གནང་བའི་བཞེད་སྲོལ་ལྟར་རབ་བྱུང་༡༠ཤིང་རྟ་(༡༥༩༤)
ལོ་ཟིན་བླ་མ་དཔལ་འབྱོར་རྒྱལ་མཚན་དང་དཔལ་འབྱོར་རིན་ཆེན་ཁུ་
དབོན་གཉིས་ནས་མཐུན་རྐྱེན་སྦྱར་ཏེ་ལོ་ལྟར་བོད་ཟླ་༡ཚེས་༡༥ཉིན་གྱི་
མཚན་མོ་མར་ཚོན་ལས་བཞེངས་པའི་མེ་ཏོག་མཆོད་པ་འབུལ་བའི་སྲོལ་
ཚུགས་པར་གྲགས་ཤིང་། དེ་རྗེས་སྐུ་འབུམ་བྱམས་པ་གླིང་གི་གདན་རབས་ལྔ་
པ་ཆུ་བཟང་རྣམ་རྒྱལ་དཔལ་འབྱོར་གྱི་དུས་སུ་མཚན་ཉིད་གྲྭ་ཚང་ལ་སྒོ་མང་
འཛིན་གྲྭ་དང་རྗེ་བཙུན་འཛིན་གྲྭ་ཞེས་པ་གཉིས་སུ་དབྱེ་མཛད་པས། ཆོ་
འཕྲུལ་སྨོན་ལམ་སྐབས་མེ་ཏོག་མཆོད་པ་རྣམས་ཀྱང་ཁག་གཉིས་སུ་བགོས་
ནས་མཆོད་པའི་བཟོ་རྩལ་འགྲན་བསྡུར་བྱས་ཏེ་བཞེངས་སྲོལ་ཆགས་པ་
དང་། མར་ཚོན་ལས་བཞེངས་པའི་མཆོད་པའི་མཛེས་རིག་ནི་རྗེ་བཙུན་
བྱམས་པ་མགོན་པོ་དང་རིགས་གསུམ་མགོན་པོ་སོགས་ཀྱི་སྐུ་བརྙན་དང༌།
མཛད་པ་བཅུ་གཉིས། ཙོང་ཁ་བཅོ་བརྒྱད། གནས་བཅུ། མི་ལ་རས་པའི་
མཛད་རྣམ། ཇོ་བོ་རྗེས་བོད་དུ་བསྟན་པ་ལ་དག་ཐེར་མཛད་ཚུལ། གཞན་
ཡང་སྟག་མོ་ལུས་སྦྱིན། དྲི་མེད་ཀུན་ལྡན་སོགས་རྒྱལ་རབས་ལོ་རྒྱུས། མཐའ་
ཟུར་གྱི་མཛེས་རྒྱུན་དུ་རྒྱལ་སྲིད་སྣ་བདུན་དང༌། འདོད་ཡོན་སྣ་ལྔ། མཐུན་པ་
སྤུན་བཞི། ཚེ་རིང་རྣམ་དྲུག བཀྲ་ཤིས་རྟགས་བརྒྱད། སྟག་སེང་ཁྱུང་འབྲུག
བཀྲ་ཤིས་རྫས་བརྒྱད། གཞན་ཡང་ཤིང་ལོ་མེ་ཏོག་དང་བྱ་བྱིའུ། གཅན་གཟན་
རི་དྭགས་སོགས་ཀྱི་གཟུགས་བརྙན་སོགས་མཛེས་འཆོས་སྣ་ཚོགས་ཀྱིས་
བརྒྱན་་པའི་མར་ཚོན་གྱི་མཆོད་པ་རྣམས་འདུ་ཁང་ཆེན་མོའི་གཡས་ངོས་
དང་། ཐམས་ཅད་མཁྱེན་པའི་ལྷ་ཁང་གི་རྒྱབ་ངོས་གྲལ་བསྟར་འགྲིག་པོས་
ལེགས་པར་བཤམས་ཡོད་པས། དམངས་ཁྲོད་དད་ལྡན་མང་ཚོགས་སྟོང་
ཕྲག་མང་པོ་སྟོད་སྨད་གང་ས་ནས་མཆོད་པའི་ཞལ་མཇལ་དུ་ཡོང་སྲོལ་ཡོད།
དཔལ་ལྷའི་རི་རབ་ཅེས་པའི་ཐ་སྙད་དེའི་གོ་དོན་གང་ཡིན་ནམ།
ལན། འདིར་ཁ་སྐད་དུ་“དཔལ་ལྷའི་རི་ཁྲོད་”ཅེས་ཟེར་ཡང་། དཔལ་
ལྷའི་རི་རབ་ཅེས་པ་ནི་བོད་བརྒྱུད་ནང་བསྟན་ཆོས་ལུགས་ཀྱི་གསུང་སྲོལ་
ཐོག་ནས་རྒན་རབས་པའི་ངག་རྒྱུན་ཡིག་ལམ་དུ་འཁོད་པ་ལྟར་ན། བོད་ཟླ་
༡༠ཚེས་༡༥ཉིན་ཞོགས་པ་སྔ་པོར་ལྷ་མོ་དྲག་མོ་ལྷ་སའི་བར་བསྐོར་ལ་གདན་
འདྲེན་ཞུ་སྲོལ་འདི་ནི་འདོད་ཁམས་བདག་མོས་(དཔལ་ལྡན་ལྷ་མོ་)རི་རབ་
ལ་ཞབས་སྐོར་མཛད་ཚུལ་མཚོན་པ་”ཡིན་ཞེས་གསུངས་འདུག་པས། དེས་ན་
དཔལ་ལྷའི་རི་རབ་ཅེས་པའི་ཐ་སྙད་ཀྱི་གོ་དོན་དེ་འདྲ་ཡིན་པར་ངེས།
དཔལ་ལྷའི་རི་རབ་བམ་རི་ཁྲོད་ཅེས་པའི་དུས་ཆེན་དེའི་བྱེད་སྒོ་
གང་འདྲ་ཡིན་ནམ།
ལན། དཔལ་ལྷའི་རི་རབ་ནི་ལྷ་ལྡན་གཙུག་ལ་ལག་ཁང་གི་དཔལ་ལྷ་
དྲག་མོ་བོད་ཟླ་༡༠ཚེས་༡༥ཉིན་གྱི་ཞོགས་པ་བར་སྐོར་དུ་གདན་འདྲེན་ཞུ་
བའི་དུས་ཆེན་ཞིག་ཡིན་ཞིང་། དེ་ཡང༌། བོད་ཟླ་༡༠ཚེས་བརྒྱད་དགུ་ཙམ་
ནས་རྒྱུན་ལྡན་གྱི་བསྐང་གསོ་བ་རྣམས་ཀྱི་ཐོག་རྨེ་རུ་དགོན་པའི་དགེ་འདུན་
དྲུག་ཅུ་སྐོར་གཙུག་ལག་ཁང་གི་དཔལ་ལྷ་ལྕོག་ཏུ་ཕེབས་ནས་གཏོར་མ་
སྒྲུབ་ཞག་གི་དབུ་ཚུགས་པ་དང་། དཔལ་ལྡན་ལྷ་མོ་དྲག་མོ་སྦལ་གདོང་མའི་
ཞལ་འབག་(འདིའི་སྐུ་རྒྱུ་ཨར་ཀ་ཡིན་པར་གྲགས་ལ། འགའ་ཞིག་ཏུ་ཆོས་
རྒྱལ་སྲོང་བཙན་སྒམ་པོས་གཏེར་ནས་བཞེས་པ་གསུང་སྲོལ་དང༌། འགའ་
ཞིག་ནས་དུས་རབས་བཅུ་གཉིས་པ་སྟེ་༡༡༢༢-༡༡༩༣བར་བྱོན་པའི་གུང་ཐང་
བླ་མ་ཞང་བརྩོན་འགྲུས་གྲགས་པས་གཏེར་ནས་བཞེས་ཞེས་གསུང་བ་)དེའི་
སྐུའི་སྒྲོམ་ལ་ན་བཟའ་དང་སྐུ་རྒྱན་གཟབ་པར་བསྒྲོན་ནས་དཔལ་ལྷ་ལྕོག་གི་
སྒོ་འགྲམ་ཀ་ཕིབས་འོག་གདན་དྲངས་ཏེ་ཞལ་ལྷོ་གཟིགས་སུ་བཞུགས་སུ་
གསོལ་བའི་སྤྱན་སྔར་མཆོད་སྤྲིན་དང་ཚོགས་མཆོད་མཚར་དུ་དངར་བ་
བསྒྲིགས་གཤོམ་གྱིས་ཞག་བདུན་རིང་གོང་གསལ་རྨེ་རུ་དགོན་པའི་དགེ
འདུན་སོགས་དང་། དེ་མིན་“དཔལ་གསོལ་མ་”ཞེས་དམངས་ཁྲོད་ཀྱི་བུད་
མེད་བཅུ་གཉིས་ཙམ་ཡོད་པ་(འདི་དག་སྐུ་དྲག་སྡེ་དཔོན་མི་དྲག་ཆེ་ཁག་
འགའ་ཞིག་ནས་གཏོང་དགོས་པའི་ཁྲལ་འཁྲིའི་རང་བཞིན་ཡིན་སྐད་)
རྣམས་ནས་གསུང་ཆོག་ཚོགས་འཁོར་གཟབ་རྒྱས་(གནང་སྲོལ། དཔལ་
གསོལ་མ་བུད་མེད་དེ་ཚོ་ལ་ཡང་ཁོང་ཚོའི་གྲས་)ནས་རྒན་གྲས་ཉམས་མྱོང་
ལྡན་པ་ཞིག་གིས་དབུ་མཛད་བྱས་ཏེ་ཁོང་ཚོས་ཀྱང་གསུང་ཆོག་མཉམ་
འདོན་བྱེད་སྲོལ་ཡོད། དེ་སྐབས་ལྷ་ས་བ་སོགས་དད་ལྡན་མང་ཚོགས་མང་
པོ་གཟབ་མཆོར་དང་བཅས་དཔལ་ལྷ་མོའི་གསོལ་མཆོད་དུ་ཡོང་སྲོལ་ཡོད།
ཚེས་༡༤ཉིན་“དངོས་གྲུབ་གཏོར་མ་”ཞེས་ཚོགས་དང་གཏོར་མ་རྣམས་
གཙུག་ལག་ཁང་གི་དཀྱིལ་འཁོར་མཐིལ་གྱི་ཡང་སྟེང་ནས་རྒྱ་ཕིབས་འོག་
འཛོམས་པའི་དད་ལྡན་མང་ཚོགས་རྣམས་ཀྱི་ཁྲོད་དུ་གང་སར་སྟོར་བ་དེ་
དག་བྱིན་རླབས་དང་དངོས་གྲུབ་ཐོབ་པར་བརྩིས་ནས་ཧབ་ཧོབ་བྱ་སྲོལ་
ཡོད། དེའི་ནུབ་མོ་དཔལ་ལྷ་དྲག་མོའི་སྐུ་གསོབ་དེ་ཉིད་ཇོ་བོའི་སྐུ་མདུན་གྱི་
པང་གཅལ་སྟེང་གདན་དྲངས་ཏེ་ཇོ་བོ་དང་ཞལ་སྤྲོད་དུ་བཞུགས་སུ་གསོལ་
བ་དང༌། ཚེས་༡༥ཉིན་སྔ་དྲོ་དཀྱིལ་འཁོར་མཐིལ་དུ་གདན་དྲངས་ནས་ཕྱག་
མཚན་གྱི་བེ་ཅོན་བླངས་ནས་དེའི་ཚབ་རལ་གྲི་མེ་རི་ཅན་ཞིག་འབུལ་སྲོལ་
དང་། དེ་ནས་རྨེ་རུ་དགོན་པའི་དགེ་འདུན་ཚོས་ན་བཟའ་གཟབ་བཞེས་
ཐོག་སྤོས་སྣེ་བས་སེར་སྦྲེང་གི་སྣེ་ཁྲིད་ནས་ཕྱག་དར་དང་སྤོས་ཕོར་སོགས་
ཐོགས་པའི་དགེ་འདུན་རྣམས་གྲལ་བསྟར་འགྲིག་པོས་རྔ་སྦུབ་དཀྲོལ་བརྡུང་
གནང་བཞིན་པར་སྔོན་ཙམ་ཕེབས་པའི་རྗེས་སུ་དཔལ་ལྷ་དྲག་མོའི་ཞལ་
འབག་ན་བཟའ་གཟབ་སྒྲོན་གྱི་སྐུ་སྒྲོམ་དེ་ཉིད་ཀྱི་ནང་རྨེ་རུ་དགོན་པའི་
དགེ་འདུན་བསྙེན་སྒྲུབ་སོང་ངེས་ཞིག་(གལ་ཏེ་བསྙེན་མཚམས་ཡག་པོ་སོང་
མེད་ན་སྐུ་སྒྲོམ་དེ་ཉིད་བཏེགས་ནས་ཕེབས་མི་ཐུབ་གསུང་སྲོལ་)འཛུལ་
ནས་བཏེགས་ཏེ་བར་སྐོར་དུ་གདན་འདྲེན་པ་དེའི་སྐུ་རྒྱབ་ཏུ་རྨ་བྱའི་སྒྲོ་
མདོངས་ཀྱི་དབུ་གདུགས་འཁྱེར་མཁན་ཞིག་དང་ཞབས་སྟེགས་འཁྱེར་
མཁན་ཞིག གཡས་གཡོན་དུ་ཆུ་སྲིན་དང་སེང་གེའི་གདོང་ཅན་གྱི་འབག་
གྱོན་པ་གཉིས། རས་དཀར་གྱི་ཕྱུ་པ་དང་། སྒལ་པར་དར་ཚོན་སྣ་ལྔའི་དར་
འཕྱངས། ལག་གཡས་རྒྱུག་རིལ་ཁྲ་ཁྲ་དང་གཡོན་པས་ཕུབ་ཁྱེར་བའི་སྐྱེས་པ་
རྒས་པོ་འཛུམ་མདངས་ལྡན་པའི་འབག་གྱོན་པ། རས་དཀར་གྱི་ཐོར་ཅོག་
ཅན་ཞིག་གིས་ས་ཐིག་རྒྱག་ཚུལ་གྱི་རྣམ་པའི་གར་འཆམ་རྒྱག་བཞིན་བསྐྱོད་
པ་(འདི་ར་ས་གཙུག་ལག་ཁང་ཐོག་མར་བཞེངས་སྐབས་ས་ཐིག་རྒྱག་མཁན་
གྱི་རྣམ་པ་མཚོན་བྱེད་ཡིན་སྐད་)ཞིག གཞན་ཡང་དུར་བདག་དང༌། ཨ་ཙ་
ར་སོགས་དང་། དཔལ་གསོལ་མ་བཅུ་གཉིས་དང་བཅས་གཙུག་ལག་ཁང་
ནས་ཐོན་ཏེ་ཐོག་མར་ཀླུ་སྒུག་ཐང་སྡེར་(དེང་སང་མང་ཚོགས་སྒྱུ་རྩལ་ཁང་
ཞེས་པ་གནས་ཁུལ་)དུ་གཏོར་ཟོར་འཕེན་པ་དང༌། དེ་ནས་རིམ་བཞིན་ཁྲོམ་
གཟིགས་ཁང་གི་ཐང་སྡེར་དང་བར་སྐོར་ལྷོ་རྒྱུད་(སྒེར་བཤད་སྒྲའི་ཁང་པའི་
ལྷོ་ངོས་)ལ་གཏོར་ཟོར་ཏེ་འཕེན་སྲོལ། ལྷ་མོ་དྲག་མོའི་སྐུ་གསོབ་ཀྱི་ཕེབས་
རྗེས་སུ་ཀརྨ་ཤག་ཆོས་སྐྱོང་ཞེས་པ་མི་ཁོག་བརླམས་ཚུལ་གྱིས་བསྐྱོད་དེ་
དགའ་ལྡན་དར་སྨྱོན་མཚམས་སླེབས་སྐབས་གུས་འདུད་ཞུས་ནས་ཕྱིར་ལོག་
བྱེད་ཅིང་། ལྷ་མོའི་སྐུ་གསོབ་རུ་འདྲེན་དང་བཅས་ཕེབས་ལམ་འཁེལ་ཡུལ་
དུ་མི་དྲག་ཁག་ནས་ཞལ་ཇ་(ཇ་ཕུད་)གསེཪ་སྐྱེམས་དང་གྲོ་སོ་ཕྱེ་མར་
འདེགས་སྲོལ་དང༌། མང་ཚོགས་ཚོས་ཞལ་འཇལ་དང་སྙན་དར་འབུལ་བ་
སོགས་བྱ་སྲོལ། གཙུག་ལག་ཁང་དུ་ཕྱིར་ཕེབས་སྐབས་ཁྱམས་རྭའི་ནང་ལྷ་
མོའི་གོས་ཐང་(གོས་ཆེན་འཚེམ་བྲུབ་ཀྱི་ཞལ་ཐང་)ཆེན་པོ་དང་མཆོད་སྤྲིན་
བཤམས་པའི་འགྲམ་ལྷ་མོའི་སྐུ་གསོབ་ཞལ་ཇོ་ཁང་དུ་ཕྱོགས་ནས་བཞུགས་
པའི་སྤྱན་སྔར་དགེ་འདུན་ཚོས་གསུང་ཆོག་མངའ་གསོལ་གྲུབ་འཕྲལ་དཔལ་
ལྷའི་ལྕོག་གི་བཞུགས་གནས་སུ་གདན་འདྲེན་པ་བཅས་ཀྱི་དཔལ་ལྷ་དུས་
ཆེན་གྱི་སྐབས་དམངས་ཁྲོད་དུ་ཐོག་མར་བོད་ཟླ་༡༠ཚེས་༡ནས་ཚེས་༡༥བར་
བྱིས་པ་རྣམས་དང༌། གཙུག་ལག་ཁང་གི་དཀོན་གཉེར། སྐུ་དྲག་ཁག་གི་
གཡོག་པོ་སོགས་ནས་་“དཔལ་ལྷའི་གདན་ཆང་”(ཁ་སྐད་ལ་དུས་ཆང་ཟེར་)
ཞེས་དངུལ་སློང་སྲོལ་ཡོད་ལ། ལྷ་ས་བའི་བུ་མོ་སྤ་ཕྲུག་ཐོག་མར་གཡོགས་
མཁན་ཚོ་དེ་སྐབས་སྤ་ཕྲུག་གཡོགས་པའི་རྟེན་འབྲེལ་བྱ་སྲོལ་དང་། མང་
ཚོགས་ཚོ་དེ་ཉིན་ནས་དབྱར་ཆས་དང་དགུན་ཆས་བརྗེ་བ། ལྷ་ས་བ་ཚོས་དེ་
ཉིན་དགོང་ཟས་ཤ་འབྲས་ཟ་སྲོལ་དང་པོ་ཏ་ལའི་ཞོལ་དུ་སྡོད་པའི་དགའ་
ཉེ་ཡོད་རིགས་གདན་དྲངས་ནས་མགྲོན་འབོད་བྱ་སྲོལ་ཡང་ཡོད་པ་རེད།
བཞི་མཆོད་དང་ལྔ་མཆོད་ཅེས་པ་གང་གི་དུས་མཆོད་ཡིན་ནམ།
༡ བཞི་མཆོད་ནི་གདན་ས་ཆེན་པོ་སེ་ར་ཐེག་ཆེན་གླིང་ཕྱག་ལན།
འདེབས་པ་པོ་རྗེ་ཙོང་ཁ་པའི་དངོས་སློབ་བྱམས་ཆེན་ཆོས་རྗེ་ཤཱཀྱ་ཡེ་ཤེས་
སྐུ་གཤེགས་པའི་དགོངས་རྫོགས་ཀྱི་དུས་མཆོད་ཡིན་ཏེ། དེ་ཡང་། རྒྱ་ནག་
གོང་མ་ཏཱ་མིང་རྒྱལ་རབས་ཀྱི་གོང་མ་གསུམ་པ་ཡུང་ལོས་ཀྱིས་བོད་ཀྱི་རྗེ་
ཙོང་ཁ་པ་མཆོད་གནས་སུ་གདན་དྲངས་ཀྱང་མ་ཕེབས་པའི་སྐུ་ཚབ་ཏུ་
བྱམས་ཆེན་ཆོས་རྗེ་བོད་རབ་བྱུང་བདུན་པའི་ས་བྱི་(༡༤༠༨)ལོ་གཏོང་གནང་
མཛད་དོན་རྗེའི་བཀའ་བཞིན་རྒྱ་ནག་ཏུ་ཕེབས་ཐོག ཏཱ་མིང་གོང་མ་ལྔ་པ་
《དུང་དཀར་ཚིག་མཛོད་》ལྟར་ན་ཏཱ་མིང་རྒྱལ་རབས་བཞི་པ་སྲིད་ལོ་
གཅིག་ལས་མེད་པ་ཟོན་ཏེའི་ཁྲི་ལོ་དགུ་པ་ཤིང་ཡོས་(༡༤༣༥)ལོ་བར་ཁྱོན་ལོ་
ཉི་ཤུ་རྩ་བདུན་ཙམ་གྱི་རིང་བཞུགས་ནས་གོང་ལོར་བོད་དུ་ཕྱིར་ཕེབས་ཀྱི་
ལམ་བར་མཛོ་མོ་མཁར་ཞེས་པར་ཕེབས་སྐབས་དགོངས་པ་རྫོགས་པའི་
དགོངས་རྫོགས་ཀྱི་དུས་མཆོད་ཡིན་པ་དང་། ༢ ལྔ་མཆོད་ནི་རྗེ་ཙོང་པ་ཆེན་
པོ་དགུང་གྲངས་རེ་གསུམ་དུ་བཞེས་པ་རབ་བདུན་པའི་ས་ཕག་(༡༤༡༩)ལོའི་
ཟླ་༡༠ཚེས་༢༥ཉིན་གྱི་སྔ་དྲོ་དགའ་ལྡན་དགོན་གྱི་གཟིམ་ཁང་འོད་གསལ་སྦུག་
ཏུ་སྐྱ་མྱ་ངན་ལས་འདས་པའི་དགོངས་རྫོགས་ཀྱི་དུས་མཆོད་ཡིན།
བཞི་མཆོད་དང་ལྔ་མཆོད་གཉིས་ཀྱི་དུས་མཆོད་དུ་སྲོལ་རྒྱུན་བྱེད་སྒོ་
སྤེལ་སྲོལ་གང་འདྲ་ཡོད་དམ།
ལན། བཞི་མཆོད་དང་ལྔ་མཆོད་ཀྱི་དུས་ཆེན་དུ་སྔར་བོད་རིགས་ས་
ཁུལ་ཡོངས་དང་རྒྱ་སོག་དད་ལྡན་མང་ཚོགས་ས་ཁུལ་ཚང་མར་དགོན་སྡེ་
ཁག་གིས་གཙོས་སྤྱི་སྒེར་ཕྱོགས་ཡོངས་ནས་རྟེན་གསུམ་སྤྱན་སྔར་མཆོད་སྤྲིན་
ཚོགས་མཆོད་རྒྱ་ཆེཪ་འབུལ་སྲོལ་ཐོག ལྷག་པར་གླིང་མེ་འབུལ་བ་ཞེས་
དགོན་སྡེ་ཁག་གི་གཙུག་ལག་ཁང་སོ་སོའི་ཡང་སྟེང་དང་གྲྭ་ཤག་སོ་སོའི་སྒེའུ་
ཁུང་མདུན། གྲོང་སྡེ་ཚང་མའི་ཁང་སྟེང་སོགས་ལ་མཆོད་མེ་རྒྱ་ཆེཪ་འབུལ་
སྲོལ་ཡོད་ཅིང་། ལྷ་སར་མཚོན་ན་པོ་ཏ་ལ་དང་། གཙུག་ལག་ཁང༌། ར་མོ་ཆེ།
རྒྱུད་གྲྭ་སྟོད་སྨད། རྨེ་རུ། གླིང་ཁག་སོགས་ཀྱི་ཡང་སྟེང་དུ་ཆེད་བཟོས་ཀྱི་
མཆོད་སྒྲོམ་དང་བཅས་པའི་སྟེང་གླིང་མེ་རྒྱ་ཆེར་འབུལ་བ་དང་། དེ་བཞིན་
དྲག་ཞན་ཚང་མའི་ཁང་པའི་ཐོག་སྟེང་དང་ཐ་ན་སྒེའུ་ཁུང་མདུན་སོགས་ལ་
མཆོད་མེ་རྒྱ་ཆེཪ་འབུལ་སྲོལ་ཡོད་ལ། མཚན་མོ་མཆོད་མེ་འབུལ་སྐབས་པོ་
ཏ་ལ་དང་། གཙུག་ལག་ཁང་གི་ཡང་སྟེང་ནས་དུང་ཆེན་དང་རྒྱ་གླིང་གི་སྙན་
གསན་ཡང་འབུལ་བ་དང་། གླིང་མེའི་ཞལ་མཇལ་དུ་མི་དམངས་མང་ཚོགས་
མང་པོ་བར་སྐོར་དུ་བསྐྱོད་སྐབས་བྱིས་པ་ཚོས་གཡག་གི་ལྒང་བུར་ཕུས་
རྒྱངས་པ་སྐམ་པོའི་ནང་མཆོད་མེ་རེ་བླུགས་ནས་བར་སྐོཪ་རྒྱག་པ་(ལྷ་ས་
ཁུལ་སོགས་འགའ་ཞིག་ཏུ་གཡག་ལུག་གི་ཚིལ་ལུ་བཞུར་ནས་དམར་ཁུ་
འཕྱུང་སའི་དཀར་ཤུན་གྱིས་མཆོད་མེད་འབུལ་བ། )དེ་ནུབ་ཚང་མས་དགོང་
ཟས་ལ་མྱ་ངན་བག་ཚ་ཞེས་ཐུག་པ་བག་ཐུག་འཐུང་སྲོལ་དང་།ལྷ་ས་ཞོལ་པ་
བ་རྣམས་ནས་རང་རང་གི་དགའ་ཉེ་ལྟོས་བཅས་མགྲོན་འབོད་བྱ་སྲོལ་ཡང་
ཡོད་པ། དེ་ཉིན་དེ་སྔའི་བོད་ས་གནས་སྲིད་གཞུང་གི་རྩེ་ཤོད་དཔོན་རིགས་
རྣམས་དབྱར་ཆས་དང་དགུན་ཆས་བརྗེ་བ་དང་། “ལྔ་མཆོད་ཞབས་གསར་
”ཞེས་རྩེ་ཤོད་དྲུང་རིགས་སོ་སོ་ནས་གཞུང་ཞབས་གསར་པ་སྤྱིར་བཏང་བྱས་
ན་གཉིས་རེ་འཇུག་པ་དེ་རྣམས་གསར་མཇལ་ཞེས་ཏཱ་ལའི་བླ་མའི་མཇལ་ཁ་
ཞུ་བར་བཅར་དགོས་པ་རེད།
རྒྱལ་རྩེ་མདའ་མང་དུས་ཆེན་གྱི་ལོ་རེའི་དུས་ཚོད་གང་དུ་དམངས་
སྲོལ་བྱེད་སྒོ་གང་འདྲ་སྤེལ་སྲོལ་ཡོད་དམ།
ལན། རྒྱལ་རྩེ་མདའ་མང་དུས་ཆེན་ནི། གཙང་རྒྱལ་རྩེ་ཁུལ་གྱི་དམངས་
སྲོལ་དུས་ཆེན་ཞིག་ཡིན་ཞིང༌། སྔར་སྲོལ་ལྟར་ན་ལོ་ལྟར་བོད་ཟླ་༤ཚེས་
༡༥ཉིན་གནས་སྙིང་དགོན་དུ་གར་འཆམ་འཁྲབ་པ་དང༌། ཚེས་༡༦ཉིན་དང་
ཚེས་ཚེས་༡༧ཉིན་རྒྱལ་རྩེ་དཔལ་འཁོར་ཆོས་སྡེར་འཆམ་འཁྲབ་པ་མ་ཟད།
༡༨ཉིན་དགོན་དེ་གར་གོས་སྐུ་འགྲེམས་པ་དང་ཚེས་༡༩ཉིན་ཁུལ་དེའི་
དམངས་ཁྲོད་རང་བཞིན་གྱི་རྟ་རྒྱུག་དང་མདའ་རྩེད་འགྲན་པ་སོགས་བྱ་
སྲོལ་ཡོད་པ་དང་སྐབས་དེར་གཙང་ཁུལ་གཙོས་གང་ས་ནས་འཚོང་རིགས་
སོགས་མི་ཚོགས་ཧ་ཅང་མང་པོ་འདུ་འཛོམས་བྱེད་པའི་གཙང་ཁུལ་དམངས་
སྲོལ་དུས་ཆེན་ཆེ་གྲས་ཤིག་ཡིན། ཕྱིས་ལོ་ལྟར་སྤྱི་ཟླ་༧ཚེས་༢༠ཉིན་ནས་
བཟུང་ཉིན་ལྔའི་རིང་རྟ་རྒྱུག་མདའ་རྩེད་དང་། འཁྲབ་སྟོན་སྣ་ཚོགས་དང་
བཅས་མང་ཚོགས་འདུ་འཛོམས་སྔར་བས་ཆེ་ཞིང་། དགའ་སྟོན་སྤྲོ་སྐྱིད་སྔར་
བས་གཟབ་རྒྱས་གཏོང་བཞིན་ཡོད་པ་རེད།
ངན་པ་དགུ་འཛོམས་ཞེས་པ་དུས་ཚོད་ག་དུས་ཡིན་དང་། དེར་བོད་
ཀྱི་དམངས་ཁྲོད་དུ་བྱེད་སྲོལ་གང་འདྲ་ཡོད་དམ།
ལན། ངན་པ་དགུ་འཛོམས་ཞེས་པ་བོད་ཟླ་༡༡པའི་ནང་སྤྱིར་བཏང་
བྱས་ན་ཚེས་༦ཉིན་གྱི་ཉིན་ཕྱེད་ནས་ཚེས་བདུན་གྱི་ཉིན་ཕྱེད་བར་རྩི་སྲོལ་
ཡོད་ཀྱང་བོད་ཀྱི་གནམ་རིག་སྐར་རྩིས་ཐོག་ནས་གཟའ་སྐར་འགྱུར་འགྲོས་
སོགས་ཀྱི་རྩིས་འབྲས་གཞིར་བཟུང་ཉིན་དེ་གཉིས་ཀྱི་དུས་ཚིགས་སྔ་ཕྱི་
བཟུང་སྟངས་ལ་ཕྲན་བུ་མི་འདྲའང་ཡོད་པ་དང་། དུས་ཚིགས་ངན་པ་དེའི་
རིང༌།ཁ་སྨྲས་གླེང་གཞིའི་ཟས་མི་ཟ།རྒྱལ་བའི་གསུང་མི་སྒྲོགས།བྱང་དུ་རྟ་མི་
རྒྱུག་ཞེས་ཕྱིའི་ལྟོ་ཆས་གང་བྱུང་ཟ་མི་ཉན་པ་དང་། རྒྱལ་བའི་གསུང་རབ་
ཀློག་འདོན་བྱེད་མི་ཉན་པ། ལམ་འགྲུལ་བྱེད་ན་ཡང་བྱང་དུ་གཏད་ནས་འགྲོ་
བ་འཛེམ་ཆ་དགོས་པ་ཟེར་སྲོལ་ཡོད་ལ། ཁྱོད་ལ་ངན་པ་དགུ་འཛོམས་ན། ང་
ལ་བཟང་པོ་བཅུ་འཛོམ་ཞེས་དུས་ཚིགས་ངན་པ་དེ་དག་ཟློག་ཕྱིར། ཉིན་དེ་
དག་ལ་བོད་ས་ཁུལ་གང་སར་དགའ་ཉེ་བློ་དཀར་དང་། སྤུན་མཆེད་ནང་མི་
འཛོམས་ནས་རང་རང་མཐུན་རྐྱེན་ལ་གཞིགས་པའི་བཟའ་བཏུང་གང་རྒྱས་
དང་ཤོ་སྦག་སོགས་ཀྱི་རྩེད་འཇོར་རོལ་བའི་དགའ་སྐྱིད་སྤྲོ་སྟོན་བྱ་སྲོལ་ཡོད།
ངན་པ་དགུ་འཛོམས་ཞེས་དེ་གང་འདྲ་བྱས་ནས་བྱུང་བ་ཡིན་ནམ།
ལན། ངན་པ་དགུ་འཛོམས་ཀྱི་བྱུང་སྟངས་སྐོར་ལ་གསུང་སྲོལ་ཁག་
གཉིས་ཡོད་པ་སྟེ། འགའ་ཞིག་གིས་རྩིས་གཞུང་《བཻཌཱུརྱ་དཀར་པོ་》ལས།
“ཚེས་ལ་རྒྱུ་བའི་ས་བདག་བསྟན། ཉི་མ་ནག་ཆེན་ཞེས་གྲགས་པ། ……དཔྱིད་
རའི་ཚེས་བདུན་མནོལ་ཤོར་(སྦགས་བཙོག་ཤོར་བའི་དོན་)དུས། འདི་ལ་ངན་
པ་དགུ་འཛོམས་ཞེས་”སོགས་བསལ་བའི་དུས་འདི་ཡིན་པར་བཞེད་པ་དང་།
ཡང་འགའ་ཞིག་གིས་སྟོན་པ་ཤཱཀྱ་ཐུབ་པའི་《རྟོགས་བརྗོད་》སོགས་ལས་
སྔོན་རྒྱ་གར་ན་མི་ཞིག་ལ་ཉིན་གཅིག་ལ་རྐྱེན་ངན་པ་དགུ་འཕྲད་པར་གསལ་
བས། ཕྱིས་བོད་དུ་ངན་པ་དགུ་འཛོམས་ཀྱང་དེ་ནས་བྱུང་བར་བཞེད། བཞེད་
པ་སྔ་མའི་ལུང་དོན་ལས་“དཔྱིད་རྭའི་ཚེས་བདུན་”ཞེས་འཁོད་པས། དཔྱིད་
ཟླ་ར་བ་དེ་བོད་ཟླ་བཅུ་གཅིག་པར་རྩི་སྲོལ་འདྲ་ཡོད་ན་མ་གཏོགས་དུས་
ཚད་ཐད་ཅུང་གབ་མི་མཚུངས་སོ།
རྩེ་དགུ་གཏོར་ཞེས་པ་དེ་གང་གི་དུས་ཆེན་ཡིན་དང༌། ཡུལ་དུས་གང་
དུ་ཡིན་ནམ། དེར་དམངས་ཁྲོད་ཀྱི་བྱེད་སྒོ་གང་ཞིག་ཡོད་དམ།
ལན། རྩེ་དགུ་གཏོར་ཞེས་པ་ནི། དེ་སྔའི་བོད་ས་གནས་སྲིད་གཞུང་
སྐབས་ཀྱི་གཞུང་འབྲེལ་ཆོས་ལུགས་ཀྱི་དུས་ཆེན་ཞིག་ཡིན་ཞིང་།ལོ་ལྟར་བོད་
ཟླ་༡༢ཚེས་༢༩ཉིན། རྩེ་རྣམ་རྒྱལ་གྲྭ་ཚང་སྟེ། ཕན་བདེ་ལེགས་གླིང་གི་འདུས་
ཚོགས་ཡོངས་ནས་རྩེ་བདེ་ཡངས་ཤར་དུ་ལྕགས་མཁར་བསྲེགས་བླུགས་
(ལྕགས་སླང་ནང་སྣུམ་བསྲེགས་ཏེ་དེ་སྟེང་ཨ་རག་བླུགས་ནས་མེ་ཆེན་པོ་
སྤོར་བ་)དང་གཏོར་ཟོར་གྱི་འཆམ་སྣ་སྣ་ཚོགས་འཁྲབ་པའི་ལྟད་མོ་ཡོད་པ་
དང་། ཕྱི་དྲོ་དགེ་འདུན་ཡོངས་ནས་ཞོལ་རྡོ་རིང་ཕྱི་མའི་གསུམ་མདོར་སོག་
ཕུང་ཆེན་པོ་བཟོས་པའི་ནང་གཏོར་ཟོར་འཕེན་པ། དེ་སྐབས་ལོ་དེའི་ལྔ་
མཆོད་སྐབས་གཞུང་ཞབས་གསར་པ་ཞུས་པའི་ཞབས་གསར་བས་གཏོར་
མའི་སྤོས་སྣེ་འདྲེན་པ་དང༌། གཟིམ་སྦྱོང་པས་བོད་མདའ་དགུ་ཤོག་རྒྱག་པ་
སོགས་བྱེད། ལྷ་ཁུལ་མང་ཚོགས་དང་། ཁད་ཉེའི་ཞིང་འབྲོག་མང་ཚོགས་ཧ་
ཅང་མང་པོ་སྔ་དྲོ་པོ་ཏ་ལའི་བདེ་ཡངས་ཤར་དང་ཕྱི་དྲོ་གཏོར་ཟོར་འཕེན་
སར་ལྟད་མོ་བལྟ་བར་ཡོང་མཁན་ཡོད་ལ། དེ་ཉིན་རྨེ་རུ་དགོན་པར་ཡང་རྨེ་
རུ་དགུ་གཏོར་ཞེས་འཆམ་སྣ་མང་པོ་འཁྲབ་སྲོལ་ཡོད་པ་རེད།
ལྷ་ལྡན་ཆོ་འཕྲུལ་སྨོན་ལམ་ཆེན་མོའི་དུས་ཆེན་དེ་ཉིད་དུས་སྐབས་
གང་དུ་སུས་གསར་འཛུགས་བསྐྱངས་པ་དང༌། དེའི་བྱུང་སྟངས་དང་དེར་
ལོ་རྒྱུས་འཕེལ་འགྱུར་གང་འདྲ་བྱུང་ཡོད་དམ།
ལན། ལྷ་ལྡན་ཆོ་འཕྲུལ་སྨོན་ལམ་ཆེན་མོའི་དུས་ཆེན་ནི། རབ་བྱུང་
བདུན་པའི་ས་གླང་(༡༤༠༩)ལོ་རྗེ་ཙོང་ཁ་པ་ཆེན་པོས་གསར་འཛུགས་
བསྐྱངས་ཤིང་། དེ་ནི་སྔོན་རྒྱ་གར་དུ་སྟོན་པ་ཤཱཀྱ་ཐུབ་པས་མུ་སྟེགས་པའི་
སྟོན་པ་དྲུག་དང་འགྲན་ཏེ་བཏུལ་(《དུང་དཀར་ཚིག་མཛོད་》ལས་“སྤྱི་ལོའི་
སྔོན་གྱི་༥༡༡ལོ་མེ་འབྲུག་ཟླ་༡ཚེས་༡ནས་ཚེས་༡༥བར་མུ་སྟེགས་པའི་སྟོན་པ་
དྲུག་དང་རྫུ་འཕྲུལ་འགྲན་པ་”ཞེས་གསལ་)བའི་དུས་ཚིགས་དང་བསྟུན་
ནས་བཙུགས་པ་ཞིག་ཡིན། དེར་ཐོག་མར་སེ་འབྲས་གཉིས་ཀྱི་དགེ་འདུན་པ་
ལས་ཕེབས་སྲོལ་མེད་པ་དང༌། དགེ་འདུན་པར་གསོལ་ཇ་བཞེས་ཐུག་དང་
མཆོད་སྤྲིན་གྱི་དཔལ་འབྱོར་འགྲོ་གྲོན་རྣམས་མདོ་སྟོད་སྨད་དབུས་གཙང་
གང་ས་ནས་དད་ལྡན་སྦྱིན་བདག་ཁག་མང་གིས་ཕུལ་བའི་དངོས་འབུལ་
རྣམས་གཏོང་འཇུག་བྱ་ཡུལ་བར་བསྐོར་ནང་ངོས་ཕྱིས་བླ་བྲང་རྙིང་པའམ་
ཐོན་པའི་གཟིམ་ཤག་དེར་ཡིན་(དགའ་ལྡན་ཕོ་བྲང་བཙུགས་རྗེས་སྨོན་ལམ་
ཆེན་མོའི་དེ་སྔའི་གཏོང་གཞིའི་མཛོད་ཁང་དེ་སྲིད་གཞུང་གིས་གཉེར་སྐྱོང་
བྱས་ཏེ་བླ་ཕྱག་ལས་ཁུངས་ཀྱིས་བསྡུ་གཏོང་འགན་འཁུར་བྱེད་)རབ་བྱུང་
བརྒྱད་པའི་ས་རྟ་(༡༤༩༨)ལོར་སྐབས་དེའི་སྲིད་འཛིན་དཔོན་ཚབ་ཞྭ་དམར་
བ་བཞི་པ་ཆོས་གྲགས་རྒྱ་མཚོ་དང་རིན་སྤུངས་པ་མཚོ་སྐྱེས་རྡོ་རྗེས་གཉིས་
ནས་ལྷ་ལྡན་སྨོན་ལམ་ཆེན་མོར་སེ་འབྲས་གཉིས་ཀྱི་དགེ་འདུན་པ་བཞུགས་
མི་ཆོག་པ་བཟོས་ནས་ལོ་ཉི་ཤུ་ཙམ་ཞིག་གི་རིང་བཀའ་བརྒྱུད་པ་དང་ས་སྐྱ་
་གཉིས་ཀྱི་དགེ་འདུན་པ་སྨོན་ལམ་འཚོགས། དེ་རྗེས་རབ་བྱུང་དགུ་པའི་
ས་སྟག་(༡༥༡༨)ལོ་ཕག་གྲུ་སྡེ་སྲིད་ངག་དབང་བཀྲ་ཤིས་གྲགས་པའི་དུས་
སླར་ཡང་སེ་འབྲས་གཉིས་ནས་ལྷ་ལྡན་སྨོན་ལམ་ཚོགས་རྒྱུ་བསྐྱར་གསོ་བྱུང༌།
དེ་རྗེས་ཏཱ་ལའི་བླ་མ་སྐུ་ཕྲེང་བདུན་པའི་སྐབས་དགའ་ལྡན་དགོན་པའི་དགེ་
འདུན་པའང་སྨོན་ལམ་འཚོགས་པར་ཕེབས་དགོས་པའི་བཀའ་ཕབ་པ་དེ་
ནས་བཟུང་སེ་འབྲས་དགའ་གསུམ་གྱི་དགེ་འདུན་ཚང་མ་སྨོན་ལམ་དུ་
ཕེབས་སྲོལ་ཆགས། སྨོན་ལམ་ཚོགས་པའི་དུས་ཚོད་ནི་ཐོག་མར་ཉིན་བཅོ་ལྔ་
ཡིན་ཡང་། དེ་རྗེས་དུས་ཚོད་རིམ་འཕར་གྱིས་ཕྱིས་བོད་ཟླ་༡ཚེས་༣ཉིན་
(གྲལ་འཛིན་)ནས་ཚེས་༢༤བར་གྲལ་འཛིན་ཕུད་པའི་དངོས་གཞི་ཉིན་ཉི་ཤུ་
རྩ་གཅིག་འཚོགས་ཀྱིན་ཡོད།
ལྷ་ལྡན་སྨོན་ལམ་ཆེན་མོར་ཆོས་ཕྱོགས་དང་འབྲེལ་བའི་དམངས་
ཁྲོད་ཀྱི་བྱེད་སྒོ་གང་དང་གང་ཡོད་དམ།
ལན། ལྷ་ལྡན་སྨོན་ལམ་ཆེན་མོ་ནི་སྐབས་དེའི་སྲིད་གཞུང་གིས་གཙོ་
གཉེར་བྱེད་པའི་བོད་ཀྱི་ཆོས་ལུགས་བྱེད་སྒོ་གཞི་རྒྱ་ཆེ་ཤོས་ཤིག་ཡིན་ཞིང་།
བོད་རིགས་མི་དམངས་ནི་ཡུལ་དུས་གང་དུ་ཡིན་རུང་ནང་ཆོས་ལ་དད་མོས་
རྩེ་གཅིག་བྱེད་མཁན་ཞིག་ཡིན་གཤིས། ཆོས་ཕྱོགས་དུས་ཆེན་གང་ཞིག་ཡིན་
རུང་།དམངས་ཁྲོད་ཀྱི་བྱེད་སྒོ་དང་མ་འབྲེལ་བ་མེད་ཅིང་།དེས་ན་ཆོ་འཕྲུལ་
སྨོན་ལམ་ཆེན་མོའི་སྐབས་སུ་བྱེ་བྲག་གི་དུས་ཆེན་མང་དུ་ཡོད་པའི་ནང་
སེར་སྐྱ་མང་ཚོགས་ཀྱི་བྱེད་སྒོ་དང་ཡོངས་སུ་འབྲེལ་ཡོད་པ་རེད།
ལྷ་ལྡན་སྨོན་ལམ་ཆེན་མོའི་གཙོ་བོའི་བྱེད་སྒོ་དང་རྗེས་འབྲེལ་གྱི་
བྱེད་སྒོ་དུས་ཆེན་གང་དང་གང་ཡོད་དམ།
ལན། ༡ གྲལ་འཛིན། ལོ་ལྟར་བོད་ཟླ་༡ཚེས་༣ཉིན་སེ་འབྲས་དགའ་
གསུམ་གྱིས་དགེ་འདུན་རྣམ་པ་ར་ས་གཙུག་ལག་ཁང་དུ་སྨོན་ལམ་ཆེན་མོ་
ཚོགས་སྐབས་རང་རང་གི་བཞུགས་གནས་ཁྱམས་རྭ་དང༌། བར་བསྐོར་བྱང་
ཆུབ་བྱོན་ལམ་གྱི་ཤར་ལྷོ་བྱང་གསུམ། སྟེང་མདའ་གཡབ་འོག སེ་ར་ལྟག་སྒོ་
སོགས་ལ་ཁུངས་སོ་སོའི་གྲལ་གནས་གཏན་འཁེལ་བཟོས་ཡོད་པས་སོ་སོའི་
བཞུགས་གནས་མ་འཛོལ་བར་གྲལ་ལ་འཁོད་དེ་བཞུགས་དགོས་པ་དེར་གྲལ་
འཛིན་ཞེས་བརྗོད་ཅིང་། གཞན་ཡང་མདོ་དགེ་འདུན་ཞེས་གཞིས་དགོན་
ཁོངས་ནས་གོང་དཀར་ཆོས་སྡེ་སོགས་དང༌། དབོན་སེར་གཟུགས་ཞེས་པ་
ཁག་གཅིག་ཡོད་པ་རྣམས་གསུང་ཆོས་རྭ་བའི་རྡོ་གཅལ་ཁུལ་བཞུགས་པ་
བཅས་ཁྱོན་དགེ་འདུན་སུམ་ཁྲིར་ཉེ་བ་ཡོད་པ་རེད། དགེ་འདུན་རྣམས་གྲལ་
ལ་འཁོད་བསྟུན་ཁྱམས་རའི་དབུས་ནས་ཚོགས་ཆེན་ཞལ་ངོ་རྒན་པས་བཅའ་
ཡིག་(ཆོས་ཁྲིམས་ཀྱི་སྤང་བླང་བྱེད་སྒོའི་སྒྲིག་ཡིག་)སྒྲོགས་སྦྱང་དང་འབྲེལ་
སྨོན་ལམ་རིང་དགེ་འདུན་པ་རྣམས་ནས་ཆོས་ཁྲིམས་སྲུང་སྡོམ་བྱེད་སྒོའི་
སྐོར་ཚོགས་གཏམ་(འདུས་ཚོགས་དབུས་གཏམ་བཤད་བྱེད་པ་)གཏོང་བ་
སོགས་བྱེད་སྐབས་དད་ལྡན་མང་ཚོགས་ཚོགས་མཇལ་ཞུ་མཁན་ཧ་ཅང་
མང་པོ་ཡོང་བ་དང་།དེ་ཉིན་བྱེད་སྒོ་གཞན་ཏེ་ཚེས་༣ཐོག་མདའ་ཞེས་གཞུང་
འབྲེལ་ལོ་གསར་གྱི་གྲོལ་སྟོན་མཚོན་བྱེད་ལྟ་བུ་ཕྱི་དྲོ་རྫོང་རྒྱབ་ཀླུ་ཁང་དུ་
བཀའ་བློན་སོགས་ཤོད་སྐོར་དཔོན་རིགས་ཁག་གཅིག་འཛོམས་ནས་མདའ་
རྩེད་(དེ་སྐབས་བཀའ་བློན་ཚོས་ཀྱང་སོག་ཞྭ་གྱོན་ནས་མདའ་རྩེད་བྱེད་པ་)
དང་གར་ཕྲུག་པས་གླུ་གར་རོལ་དབྱངས་ཀྱི་འཁྲབ་སྟོན་བྱེད་སྲོལ་སྐབས་རྒྱ་
ཆེའི་མང་ཚོགས་ལྟད་མོ་བ་ཡང་མང་པོ་འཛོམས་ཀྱི་ཡོད་ལ། སྨོན་ལམ་
དངོས་གཞིར་ཉིན་ལྟར་སློན་ཚོགས་(གསོལ་ཇ་བཞིས་ཐུག་སོགས་ཡོད་པ་)
ཐེངས་གསུམ་དང༌། སྐམ་ཚོགས་ཀྱང་ཡོད་པ་རེད། སྨོན་ལམ་མཇལ་བཪ་
མདོ་སྡོད་སྨད་དབུས་གཙང་ཁུལ་སོགས་ས་ཁུལ་གང་ས་ནས་ཆེད་དུ་ཡོང་
བའི་དད་ལྡན་མང་ཚོགས་ཁྲི་སྟོང་མང་པོ་འཛོམས་པ་རྣམས་ཀྱིས་རང་རང་
འབྱོར་འཁོས་ལ་གཞིགས་སའི་སྐུ་འགྱེད་དང༌། མང་ཇ་བཞེས་ཐུག གཞན་
ཡང་བསྔོ་རྟེན། སྐྱབས་ཡོན། འདོན་བསྐུལ། མང་དོད། ཞལ་འདེབས་སོགས་
འབུལ་མཁན་དད་སྦྱིན་གྲངས་ལས་འདས་པ་ཡོད་པ་རྣམས་སྨོས་ཅི། དེ་མིན་
སུ་རུང་ཚོགས་མཇལ་ཞུ་མཁན་འཚང་ཁ་ཤིག་ཤིག་ཡོད་ལ། དེ་བཞིན་ཞོགས་
ཚོགས་གྲོལ་རྗེས་ཉིན་ལྟར་གསུང་ཆོས་རྭ་བར་དགའ་ལྡན་ཁྲི་པས་སྟོན་པའི་
མཛད་རྣམ་སྐྱེས་རབས་སོ་བཞི་སོགས་ཀྱི་གསུང་ཆོས་ཆོས་ཐུན་རེ་གནང་
སྐབས་དགེ་འདུན་པ་མ་ཟད། སྐྱེ་བོ་བ་ཕོ་མོ་སུ་རུང་གསུང་ཆོས་ཉན་པར་
ཡོང་མཁན་ཡང་མང་དུ་ཡོད་པ་དང་། སྔར་པཎ་ཆེན་བློ་བཟང་ཆོས་རྒྱན་
གྱིས་ལྷ་ལྡན་སྨོན་ལམ་ཆེན་མོའི་ཚོགས་དབུ་ལོ་དྲུག་ཙམ་བྱོན་པའི་སྐབས་
སྲོལ་བཏོད་གནང་བའི་དགེ་བཤེས་ལྷ་རམས་པ་ཞེས་གདན་ས་གསུམ་གྱི་
དགེ་བཤེས་མཁས་པ་རྣམས་འདེམས་བསྒྲུགས་ཀྱིས་ཚོགས་དབུས་སུ་མཚན་
ཉིད་དམ་བཅའ་བཞག་སྟེ་ཨ་ང་རིམ་དང་གཉིས་ཀྱི་བྱ་དགའ་སྤྲོད་སྲོལ་གྱི་
སྐབས་སོགས་སུའང་ཚོགས་མཇལ་ཞུ་མཁན་མང་ཚོགས་ཧ་ཅང་མང་པོ་
ཡོད་པ་རེད།
༢ བཅོ་ལྔ་མཆོད་པ། བོད་ཟླ་༡ཚེས་༡༥ཉིན་ཆོ་འཕྲུལ་སྨོན་ལམ་ཆེན་
མོའི་དངོས་གཞིའི་ཉིན་ཏེ། སྔར་འཕགས་ཡུལ་དུ་སྟོན་པ་ཤཱཀྱ་ཐུབ་པས་མུ་
སྟེགས་ཀྱི་སྟོན་པ་དྲུག་དང་འགྲན་ནས་བཏུལ་བའི་ཉིན་དེ་འཁེལ་བར་རྩི་
ཞིང༌། དེ་ཉིན་གསུང་ཆོས་སོགས་ཁག་མང་ཡོད་པ་མ་ཟད། དགོང་མོ་བར་
སྐོར་གྱི་ཁོར་ཡུག་ཡོངས་ལ་བཅོ་ལྔ་མཆོད་པ་ཞེས་ཤིང་སྒྲོམ་མཐོ་ཤོས་ཐོག་
བརྩེགས་གསུམ་ཙམ་དང་། དམའ་བར་ཐོག་བརྩེགས་གཉིས་ཡས་མས་ཡོད་
པའི་པང་ལེབ་ངོས་མར་ཚོན་གྱི་མཆོད་པའི་རྒྱན་སྤྲོས་ཁང་བཟང་རྒྱ་ཕིབས་
ཅན་གྱི་ནང་ཐུབ་པའི་སྐུ་བརྙན་དང་། རྒྱན་དྲུག་མཆོག་གཉིས། རྗེ་ཡབ་སྲས་
གསུམ། སྦྱིན་བདག་ཧྭ་ཤང༌། ཚེ་རིང་དྲུག་བསྐོར། མཐུན་པ་སྤུན་བཞི། བཀྲ་
ཤིས་རྟགས་བརྒྱད། རྫས་བརྒྱད། འདོད་ཡོན་སྣ་ལྔ་སོགས་དང་། གཞན་ཡང་
མེ་ཏོག་སྣ་ཚོགས། བྱ་བྱིའུ་རི་དྭགས། མཆོད་པའི་ལྷ་མོ་སོགས་ཀྱི་མཛེས་རྒྱན་
བཟོ་བཀོད་ཤིན་ཏུ་ཕུན་སུམ་ཚོགས་ཤིང༌། ཡིད་དབང་ཡོངས་སུ་འཕྲོག་པ་
ཡོད་ལ། དེ་དག་ལས་མི་ཚེ་རིང་དང་ཤྭ་བ། གནས་ཆུང་ཆོས་སྐྱོང་ཁོག་
བརླམས་ཀྱི་གཟུགས་བརྙན་སོགས་འགའ་ཞིག་ལ་རྒྱབ་ནས་སྐུད་པས་གསང་
ཐག་འཐེན་ནས་འགུལ་སྐྱོད་བྱ་རྒྱུ་ཡོད་པའང་བཟོས་ཡོད་པས་མཆོད་པའི་
བཟོ་རྩལ་གྱི་ཕྱག་རྒྱུན་ངོ་མཚར་ཁྱད་དུ་འཕགས་པའི་བཟོ་བཀོད་ཀྱི་ལྟད་མོ་
ཤིན་ཏུ་ཆེ་བ་ཡོད། དགོང་མོ་མཆོད་གཟིགས་ཞེས་ཏཱ་ལའི་བླ་མ་དང་སྲིད་
སྐྱོང་ཕེབས་ན་སྨོས་ཅི། བཀའ་ཤག་དཔོན་རིགས་རྣམས་བར་བསྐོར་དུ་སྐྱོད་
སྐབས་ཐག་རྒྱ་བཀྲམ་པ་ཞེས་སྲང་ལམ་ཁག་ནས་བར་བསྐོར་ནང་བསྐྱོད་
ཡུལ་རྣམས་ལ་དམག་མིས་བཀག་སྡོམ་བྱེད་པ་དང༌། མཆོད་གཟིགས་གྲུབ་
འཕྲལ་ཐག་རྒྱ་གློད་ནས་མི་དམངས་མང་ཚོགས་རྣམས་མཆོད་པའི་ཞལ་
མཇལ་དུ་ཅི་དགར་བསྐྱོད་དེ་འཚང་ཁ་ཧ་ཅང་ཆེ་ལ། ཉེ་འཁོར་གྲིབ་པ་དང་།
ར་མོ་སྒང་པ་སོགས་གྲོང་གསེབ་ཁག་ནས་མཆོད་པའི་མདུན་ཚོམ་བུ་ཚོམ་
བུར་བྱས་ནས་སྒོར་གཞས་རྒྱག་པ་སོགས་བྱས་ཏེ་མཚན་གང་དགའ་སྐྱིད་འདུ་
འཛོམས་བྱ་སྲོལ་ཡོད།
བཅོ་ལྔ་མཆོད་པའི་མཆོད་པ་རྣམས་བཀའ་ཤག་དང༌། རྩིས་ཁང་། བླ་
ཕྱག རྩེ་ཕྱག་སོགས་ལས་ཁུངས་ཁག་གི་མཆོད་པ་དང་། རྒྱུད་གྲྭ་སྟོད་སྨད། བླ་
བྲང་ཆེ་ཁགགདན་ས་གསུམ།གཞན་ཡང་དགའ་ལྡན་ཁྲི་པ་དང་།བཀའ་བློན་
དང་། ཡབ་གཞིས་སོགས་ལ་འཁྲི་ཁུངས་གཏན་འཁེལ་བཟོས་ཡོད་ཅིང༌།
མཆོད་གཟིགས་སྐབས་མཆོད་པ་ལེགས་ཞན་ཞིག་བཤེར་ཐོ་བཀོད་བྱས་ཏེ་
ཨང་རིམ་སྒྲིག་སྲོལ་ཡོད་པ་རེད།
སྨོན་ལམ་ཆེན་མོའི་རྗེས་འབྲེལ་གྱི་བྱེད་སྒོ་ཁག་ནི་བོད་ཟླ་༡ཚེས་
༢༢ཉིན་གྱི་སྔ་དྲོ། ཟེ་དམ་ཞེས་ཚེས་༢༥ཉིན་རྒྱུག་དགོས་པའི་འཁྲི་ཁུངས་སོ་
སོའི་རྟ་རྣམས་ཀྱི་ཟེ་ལ་དམ་ཕྲུག་གཟེད་དགོས་པ་དང་། དེ་ནས་དགུང་
ཚིགས་ཚོགས་མཚམས་གཙུག་ལག་ཁང་གི་ཁྱམས་རྭའི་དབུ་གཡབ་(གུར་)
འོག་བཀའ་བློན་སོགས་ཡོད་སར་ཡཱ་སོར་གཉིས་ལ་ཚོགས་ཆེན་ཞལ་ངོས་
སྨོན་ལམ་སྐབས་ཀྱི་བྱེད་སྒོའི་བཀའ་བསྒྱུར་གཏོང་སྲོལ། ཕྱི་དྲོ་ཀླུ་སྒུག་སྒར་
སྒྲིག་(འཁྲི་ཁུངས་སོ་སོའི་སྨོན་ལམ་རྟ་དམག་རྣམས་སྒར་སྒྲིག་པའི་དོན་)
ཅེས་གཡུ་ཐོག་ཟམ་པའི་ནུབ་ངོས་སྤང་གཤོངས།(ད་ལྟའི་ཤིན་ཧྭ་དཔེ་ཚོང་
ཁང་སོགས་གནས་ཁུལ་)སུ་སྔོན་ནས་གྲ་སྒྲིག་ཟིན་པའི་རྟ་པའི་གུར་གྱིས་
མཐའ་བསྐོར་བའི་དབུས་སུ་ཡཱ་སོར་སྡོད་ཡུལ་དཀྱིལ་སྒར་ཞེས་ལྡིང་གུར་
ཆེན་པོ་ཡོལ་སྒོར་དང་བཅས་པའི་ནང་ཁྲི་བདན་ཟབ་རྒྱས་བཤམས་པའི་
ནང་ཡཱ་སོར་གཉིས་དང་ཡཱ་གཡོག་(དྲུང་དཀྱུས་བཅུ་གཉིས་)བཅས་ས་འཁོད་
རྗེས་ཡཱ་སོར་ཁྲི་པ་རྒན་པ་དེས་སྨོན་ལམ་རྟ་པ་འཁྲི་ཁུངས་འདམ་བརྒྱ་ཤོག་
བརྒྱད་དང་། ཡབ་གཞིས། བཀའ་བློན་སོགས་སྡེ་དཔོན་མི་དྲག་ལ་ཁུངས་སོ་
སོར་འཁྲི་བའི་རྟ་པ་ཁྱོན་ཉིས་སྟོང་ཐམ་པར་སྨོན་ལམ་རྗེས་འབྲེལ་གྱི་བྱེད་སྒོ་
ཁག་ལ་གྲ་སྒྲིག་འཐུས་ཚང་དགོས་པའི་བཀའ་བསྒྱུར་བསྒྲགས་རྗེས་རང་རང་
གི་གུར་གདན་ལ་འཁོད་ནས་དམག་སྟོན་སྤྲོ་སྐྱིད་དུ་རོལ་ཅིང༌། འཆར་ཅན་
གཞུང་བླ་ཕྱག་ལས་ཁུངས་སོགས་ནས་ཇ་ཆང་གསོལ་ཚིགས་སོགས་གཏོང་
གྲོན་ཁྱོན་ཆེ་ཆེད་གཏོང་དང༌། དཀྱིལ་སྒར་སྤྱི་ཁྱབ་ཁང་དུ་འགན་འཛིན་ཕྱག་
མཛོད་གཉིས་དང་ལས་བྱ་བརྒྱད།གཉེར་པ་གཉིས།ཁྲུང་ཞུ་མ་རྒྱན་བཟང་མ་
རྒན་གཞོན་བཞི། ཆང་མ་དང་ཇ་མ་བཞི། རྒྱ་ཟས་མ་བྱན་ཆེན་མོ་བཞི་དང༌།
མ་བྱན་དྲུག ཞབས་ཞུ་ལག་གཡོག་བརྒྱ་སྐོར་བཅས་སྔོན་ནས་གྲ་སྒྲིག་ཡོད་པ་
རྣམས་ཀྱིས་སྤྲོ་སྟོན་གཟབ་རྒྱས་འབུལ་གཏོང་བྱ་སྲོལ་(ཡཱ་སོར་རྒན་གཞོན་
དང་རྟ་པ། རྒྱན་བཟང་མ་རྣམས་ཀྱི་རྒྱན་གོས་ཆ་ལུགས་སོགས་ཞིབ་པ་《བོད་
ཀྱི་ལོ་རྒྱུས་རིག་གནས་དཔྱད་གཞིའི་རྒྱུ་ཆ་བདམས་བསྒྲིགས་》འདོན་ཐེངས་
༢༤ཤོག་གྲངས་༢༥-༢༨ནང་ཞིབ་ཙམ་འཁོད་ཡོད་པ་ཟེར་)དེ་གར་ཡང་ལྟད་
མོ་བ་མང་ཚོགས་ཧ་ཅང་མང་པོ་ཅི་དགར་འདུ་འཛོམས་བྱེད་པ།
ཚེས་༢༣ཉིན། གྲྭ་བཞི་རྩིས་བཤེར་ཞེས་ལྷ་ས་གྲོང་ཁྱེར་གྱི་བྱང་ངོས་གྲྭ་
བཞི་ཐང་(ད་ལྟའི་རྟ་རྩེད་རུ་ཁག་གི་རྒྱུད་)དུ་སྨོན་ལམ་རྟ་པ་རྣམས་
འཛོམས་ཏེ་བཀའ་ཤག་དང་ཤོད་སྐོར་དཔོན་རིགས་རྣམས་སྡོད་པ་གུར་
ཕུབས་པའི་མདུན་འཁྲི་ཁུངས་སོ་སོའི་རྟ་པའི་ཁ་གྲངས་དང་མིའི་གྱོན་པ་
ཁྲབ་རྨོག མདའ་གཞུ་སག་ཐག་སོགས་ཀྱི་གོ་མཚོན་དང༌། རྟ་སྒོ་རྟ་ཆས་
སོགས་ཁ་གསར་ཆ་ཚང་ཡོད་མེད་ཤོད་དྲུང་ཞབས་གསར་གཅིག་དང་རྩིག་
ཕྲུག་པ་བཞིས་རྩིས་བཤེར་བྱས་ཏེ་བཀའ་བློན་ཚོའི་མདུན་ཁོང་ཚོ་སྦང་སྒྲིག་
སྟེ་རེ་རེ་བཞིན་ནས་“རྟ་སྐད་”ཅེས་སྙན་སེང་ཞུ་ཚུལ་བྱེད་དགོས་(རྟ་སྐད་
རྒྱག་སྟངས་ཀྱི་ཚིག་སོགས་《བོད་ཀྱི་ལོ་རྒྱུས་རིག་གནས་དཔྱད་གཞིའི་རྒྱུ་ཆ་
བདམས་བསྒྲིགས་》འདོན་ཐེངས་༢༤ཤོག་གྲངས་༣༠པར་གསལ་)རྩིགས་ཕྲུག་
པའི་རྟ་སྐད་སྙན་ལ། ཚིག་གསལ་ཞིང༌། གནའ་བོའི་རྟ་དམག་གི་བརྗིད་
ཉམས་རྣམ་པ་མཚོན་པའི་རྟ་པ་རྣམས་འཁྲི་ཁུངས་སོ་སོ་དུམ་བུ་དུམ་བུར་
བྱས་ཏེ་གྲལ་བསྟར་འགྲིག་པོས་དལ་བུར་བསྐྱོད་པ་སོགས་ལྟད་མོ་ཆེ་ཞིང༌།
དེ་གར་ཐང་རྒྱ་ཡངས་པས་ལྷ་ཁུལ་མང་ཚོགས་སྟོང་ཕྲག་འགའ་ཤས་རང་
རང་གི་བཟའ་བཏུང་ཁྱེར་ནས་ལྟད་མོ་བལྟ་བར་ཡོང་གིན་ཡོད། (སྨོན་ལམ་
རྟ་པར་འདམ་སོག་ཅེས་པའི་རྟ་པ་དང་འདམ་སོག་ཡཱ་སོར་ཞེས་ཡོང་སྲོལ་
འདི་དག་ནི་སྔར་ཏཱ་ལའི་བླ་མ་ལྔ་པའི་སྐབས་སོག་པོ་གོ་ཤྲཱི་ཧན་གྱི་དུས་ནས་
བྱུང་བར་གྲགས་)
ཚེས་༢༤ཉིན། སྨོན་ལམ་གཏོར་རྒྱག་ཅེས། རྩེ་རྣམ་རྒྱལ་གྲྭ་ཚང་དང་
འབྲས་སྤུངས་སྔགས་པ་གྲྭ་ཚང་གི་དགེ་འདུན་པས་སྔོན་ནས་གཏོར་སྒྲུབ་
དང་བཅས་དེ་ཉིན་གཏོར་རྒྱག་ཁག་གཉིས་འཕེན་པ་(གཏོར་རྒྱག་འཕེན་
ཡུལ་ཀླུ་སྒུག་རྒྱུད སྔར་ཀླུ་སྒུག་རྒྱལ་སྒོ་ཞེས་གྲོང་ཁྱེར་གྱི་རྒྱལ་སྒོ་ཆེན་པོའི་
ཤུལ་ཞིག་ཡོད་པ་དེའི་ཉེ་ཁུལ་)དེ་ཡང་རྩེ་རྣམ་རྒྱལ་གྲྭ་ཚང་བ་རྣམས་
ཁྱམས་རྭ་ཆེན་མོ་ནས་ཐོན་དགོས་པ་དང་འབྲས་སྤུངས་སྔགས་པ་གྲྭ་ཚང་
བ་རྣམས་གསུང་ཆོས་རྭ་བ་ནས་ཐོན་དགོས་ཤིང་། ཁག་གཉིས་སོ་སོས་
འཕྱར་དར་ཁག་དང་།རྔ་རོལ།དུང་རྒྱ་སོགས་དང་བཅས་གྲལ་བསྟར་འགྲིག་
པོས་ཕེབས་ནས་སོག་ཁུངས་ཆེན་པོ་གཉིས་ཡོད་པ་སོ་སོར་གཏོར་ཟོར་
འཕེན་པ་དང༌། གཏོར་རྒྱབ་ཏུ་དགའ་ལྡན་ཁྲི་པར་ལོ་དེའི་དགེ་བཤེས་ལྷ་
རམས་པ་རྣམས་ཀྱི་ཕེབས་རོགས་དང་བཅས་པ། སྨོན་ལམ་གྱི་དགེ་འདུན་
ཡོངས་རྫོགས། གནས་ཆུང་ཆོས་སྐྱོང་ཁོག་བརླམས་ཚུལ་གྱིས་སོག་ཕུངས་ལ་
གཏད་ནས་མདའ་རྒྱག་པ། གཟིམ་སྦྱོང་དམག་གི་བོད་མདའ་འཛམ་གྲགས་
ཞེས་པའི་དགུ་ཤོག་རྒྱག་པ། སྨོན་ལམ་རྟ་པ་རྣམས་དེ་ཉིན་ཡཱ་སོར་དང་
བཅས་ཐོག་མར་པོ་ཏ་ལར་བསྐོར་བ་བརྒྱབ་ནས་དགོན་གསེབ་ཤར་དུ་
དམག་སྟོན་བཤམས། དེ་ནས་སྨོན་ལམ་གྱི་དགོང་ཇའི་གསོལ་ཚོགས་གྲོལ་
འཕྲལ་འདོད་འཇོའི་ཟམ་པ་བརྒྱུད་བར་བསྐོར་དུ་རུ་བཞི་སྒྲིག་བྱས་ཏེ་
བསྐྱོད་ནས་བླ་བྲང་རྙིང་པའི་(ཟོན་པའི་གཟིམ་ཤག་)མདུན་སྔོན་ཚུད་ནས་
གདན་ཁྲི་མཐོ་པོ་བརྒྱབ་ཡོད་པ་དེ་གར་ཡཱ་སོར་གཉིས་ལ་དགའ་ཉེ་ལྟོས་
བཅས་ནས་རྟེན་འབྲེལ་ཁ་བཏགས་གཡོགས་སྲོལ་དང༌། དེ་ནས་ཐོན་ཏེ་བར་
བསྐོར་གཉིས་པ་བརྒྱབ་སྟེ་གཏོར་རྒྱག་ཁག་གཉིས་དང་བཅས་གཡས་རུ་
དང་གཡོན་རུ་བགོས་ཏེ་བསྐྱོད་ཅིང༌། གཏོར་མ་འཕངས་ཟིན་འཕྲལ་གཏོར་
རྭར་གཡས་རུ་བ་རྣམས་ཀྱིས་གཡོན་བསྐོར་དང་གཡོན་རུ་བས་གཡས་
བསྐོར་བརྒྱབ་ནས་ཀི་སྭོའི་སྒྲ་དང་བཅས་ཀླུ་སྒུག་སྒར་སར་ལོན་ནས་སྟོན་
མོར་རོལ་བ། སྨོན་གཏོར་རྒྱག་གི་བྱེད་སྒོ་རིམ་པ་དེ་ག་གང་སར་མང་ཚོགས་
ཀྱི་མི་ཚོགས་ཤིན་ཏུ་ཆེ་བ་འཛོམས་ཀྱི་ཡོད།
ཚེས་༢༥ཉིན།བྱམས་གདན་འདྲེན་ཞེས་གཙུག་ལག་ཁང་གི་འོག་ཐོག་ལྷོ་
རྒྱུད་གཙང་ཁང་ནང་གི་བྱམས་པ་མཆེད་བཞིའི་སྐུ་བརྙན་དག་ཤིང་རྟ་
འཁོར་ལོའི་ནང་བར་བསྐོར་དུ་ཞོགས་པ་ནམ་གསལ་སྐབས་སེར་སྦྲེང་དང་
ཅས་གདན་དྲངས་སྲོལ་འདི་ནི་མ་འོངས་རྒྱལ་བ་བྱམས་པའི་བསྟན་པ་
དར་བའི་རྟེན་འབྲེལ་ཡིན་པ་དང༌། བར་བསྐོར་དུ་གདན་ཞུའི་སྐབས་གསུང་
རྭ་བར་ཕེབས་མཚམས་གནས་ཆུང་ཆེས་སྐྱོང་དང༌། བླ་ཕྱག་ལས་ཁུངས་
སོགས་ནས་སྙན་དར་བསྒྲོན་རྗེས་སེར་སྐྱ་མང་ཚོགས་ནས་འཚང་ཁ་ཤིག་
ཤིག་གི་སྙན་དར་འབུལ་བ་དང་སྨོན་ལམ་འདེབས་པ། བྱམས་པའི་སྐུ་བརྙན་
གཙུག་ལག་ཁང་དུ་ཕེབས་ཉེ་སྟེ་ས་སྦོག་སྒང་དུ་ཕེབས་སྐབས་ཐོག་མར་ཀླུ་
སྒུག་ནས་དང་། དེ་ནས་རིམ་བཞིན་ཞོལ་དང་བ་མ་རི་བཅས་ནས་མེ་སྒྱོགས་
ཐེངས་རེ་བརྒྱབ་འཕྲལ་རྟ་རྒྱུག་མི་རྒྱུག་ཞེས་གཞུང་རྟ་དང་སྐུ་དྲག་ཆེ་ག་ཡབ་
གཞིས་དང་བཀའ་བློན་སོགས་ལ་ཁྲལ་འཁྲིའི་རང་བཞིན་གྱི་མི་རྟ་མང་དུ་
རྒྱུག་འགྲན་བྱེད་སྲོལ་དེ་ཡང་འབྲས་སྤུངས་མདུན་སྤྱི་རིའི་ཟུར་ནས་རྟ་རྐྱང་
གི་རྒྱུག་རྟ་རྣམས་དང་། འབྲས་སྤུངས་མདུན་ཕྱོགས་ཤར་ངོས་ཡན་སྣའི་རི་
ཟུར་མཚམས་ནས་མི་རྒྱུག་རྣམས། བ་མ་རི་ནས་བར་རྒྱུག་ཞེས་མི་རྟ
འགྲིག་རྣམས་བཅས་མེ་སྒྱོགས་གསུམ་པ་བ་མ་རི་ནས་སྒྲ་གྲགས་འཕྲལ་
ཁུངས་སོ་སོའི་དོ་དམ་པས་མི་རྟ་རྣམས་དུས་གཅིག་ཏུ་གློད་དེ་པོ་ཏ་ལའི་
མདུན་དང་བར་བསྐོར་ལྷོ་ངོས་བརྒྱུད་མི་རྒྱུག་པ་རྣམས་ལ་བར་བསྐོར་ནང་
བླ་བྲང་རྙིང་པའི་མདུན་ཨང་རིམ་གྱི་ཤིང་བྱང་སྤྲོད་པ་དང་། བར་རྒྱུག་པ་
རྣམས་མེ་ཏོག་ལྡུམ་རྭ་ནས་ཤིང་བྱང་སྤྲོད་པ། རྒྱུག་མ་ཞེས་རྟ་རྐྱང་རྣམས་ཇོ་
བོ་རགས་རྒྱབ་ཟུར་ནས་ཨང་རིམ་ཤིང་བྱང་སྤྲོད་པ། རྟ་རྒྱུག་མི་རྒྱུག་བསྐྱོད་
ཡུལ་གྱི་ལམ་གཡས་གཡོན་དང་ལྷག་པར་བར་བསྐོར་ལྷོ་རྒྱུད་དུ་ལྟད་མོ་བ་
མང་ཚོགས་ཧ་ཅང་མང་པོ་ཡོད་པ་རྣམས་ཀྱིས་མི་རྟ་ཨང་དང་པོར་རྒྱུག་
ཡོང་མཁན་ལ་དགའ་འབོད་ཀྱི་སྐད་སྒྲ་དང་རྐུབ་རྟུལ་རྣམས་ལ་འར་འཕྱ་
རྒྱག་པ་སོགས་ཅི་དགར་བྱེད་ཅིང་ཧ་ཅང་འཁྲུགས་པོ་ཡོད་པ། མི་རྟ་རྣམས་
གསུང་ཆོས་རྭ་བར་འཛོམས་ཏེ་སྐལ་བཟང་དར་ཆེན་འགྲམ་རྒྱ་ལྕོག་བསྒྲིགས་
པའི་སྡིངས་ཆའི་སྟེང་ནས་བླ་ཕྱག་གི་དཔོན་རིགས་དང་རྒྱུགས་མའི་སྤྱི་ཁྱབ་
ངོ་ལས་ནས་རྟ་ཐོ་ཀློག་སྟེ་ཨང་རིམ་བཞིན་བྱ་དགའ་སྤྲོད་སྲོལ། (གཞུང་རྟ་
རྣམས་རྒྱུན་ལྡན་ཆེད་མངགས་གསོ་ཚགས་པ་དང་སྦྱོང་བརྡར་བྱེད་ཀྱི་ཡོད་
པས། གལ་ཏེ་ཨང་རིམ་དང་པོ་ལེན་མ་ཐུབ་པར་སྒེར་རྟ་སྔོན་ལ་ཤོར་ན་རྒྱུག་
མ་ཞལ་ངོ་ཞེས་འགན་ཁུར་བ་དེར་ཉེས་པ་གཏོང་བ།) དེ་ནས་གསུང་ཆོས་རྭ་
བའི་ནུབ་ཟུར་ཁྲོ་ཆེན་པོའི་ཉེ་ཁུལ་དུ་གཟིམ་ཆུང་དམག་གཡས་རུ་གཡོན་རུ་
གཉིས་སྦེ་ག་ཨབ་སྟངས་འགྲན་པ་དང་། དེ་མིན་སུ་རུང་སྐྱེས་པ་ཤེད་ཅན་
ནས་རྡོ་འགྱོགས་ཀྱི་ཤུགས་རྩལ་འགྲན་པ་སོགས་ཀྱང་བྱེད་སྲོལ། དེ་ནས་སྨོན་
ལམ་གྲོལ་སྟོན་གྱི་གསོལ་ཚོགས་འཚོགས་ཏེ་བླ་ཕྱག་ལས་ཁུངས་ནས་སྔར་
ལམ་བཞིན་དགེ་འདུན་རེར་མགུལ་དར་བསྒྲོན་ནས་གདན་ས་སོ་སོར་ལོག་
ཕེབས་པ་དང་ཆབས་ཅིག་ཚོགས་ཆེན་ཞལ་ངོ་ལས་བྱ་དང་བཅས་པའང་
ལོག་ནས་སྨོན་ལམ་ཆེན་མོ་གྲོལ།
ཚེས་༢༦ཉིན། རྫོང་རྒྱབ་ཞར་འཕེན་ཞེས་ཡབ་གཞིས་ལྷ་ཀླུ་དགའ་ཚལ་
གྱི་མདུན་ངོས་ཐང་ཆེན་དུ་བཀའ་ཤག་དང༌།ཨཱ་སོར།ཤོད་སྐོར་དཔོན་རིགས་
བཅས་ཀྱི་གུར་ཕུབས་པའི་མདུན་སྨོན་ལམ་རྟ་པ་འཁྲི་ཁུངས་སོ་སོའི་རྟ་པ་
རྣམས་རིམ་པ་བཞིན་རྟ་ཐོག་ནས་འབེན་ལ་བོད་མདའ་དང་། མདའ་མདུང་
གི་རྩལ་འགྲན་ཏེ་ཨང་རིམ་བཀོད་ནས་ཚ་དར་གཡོགས་སྲོལ་དེ་གར་ཡང་
ལྟད་མོ་ཆེ་ཞིང༌། །མང་ཚོགས་མང་པོ་བཟའ་བཏུང་ཁྱེར་ནས་ལྟད་མོ་བལྟ་བ་
དང་སྦྲགས་པ་སྐྱིད་ཚལ་དུ་འཛོམས་ཏེ་སྤྲོ་སྐྱིད་གཏོང་སྲོལ་ཡོད།
ཚེས་༢༧ཉིན། གནམ་མདའ་ཞེས་སྨོན་ལམ་རྗེས་འབྲེལ་གྱི་དགའ་སྟོན་
ལྟ་བུར་རྫོང་རྒྱབ་སྤྲོ་ཁང་གི་དབུ་གཡབ་འོག་བཀའ་བློན་རྣམས་དང་ཤོད་
སྐོར་དཔོན་རིགས། འདམ་སོག་ཡཱ་སོར་སོགས་ཀྱི་མདུན་འདམ་སོག་པ་དང་།
འཇུ་ནང་པ་སོང་ནས་གནམ་མདའ་འཕེན་པ་དང་ཡཱ་སོར་ཁྲི་པས་མདའ་
བསྐོར་ངོ་བསྐྱོད་ཀྱིས་ཨང་རིམ་བཀོད་ནས་བཀའ་ཤག་ལ་ཕུལ་ཏེ་ཚ་དར་
སྤྲོད་པ། ཁ་ས་རྫོང་རྒྱབ་ཞར་འཕེན་སྐབས་རྟ་པས་ཞྭ་མོ་དང་མདའ་གཞུ་
ཟག་ལྷུངས་བྱུང་རིགས་གཟིམ་ཆུང་དམག་གིས་བསྒྲུགས་ཉར་བྱས་པ་རྣམས་
པ་རྟ་པ་སོ་སོས་ལེན་པར་ཡོང་དགོས་པ། དེ་ཉིན་དམག་དོན་མཛད་སྒོ་ཟིན་
པའི་དགའ་སྟོན་ལྟ་བུ་ཡིན་གཤིས། ཤོད་སྐོར་ཛ་ཐའི་མན་ནས་དྲུང་དཀྱུས་
ཡན་ཆོད་མདའ་སྦི་བུ་འབེན་ལ་འགྲན་འཁན་ཡོད་ན་ཅི་གར་འགྲན་ཏེ་ཚ་
དར་གཡོགས་པ་དང་། བཀའ་བློན་སོགས་ཀྱི་མདུན་གར་དཔོན་གྱིས་གཙོས་
གར་ཕྲུག་པས་གླུ་གར་འཁྲབ་གཏོང་དང་འབྲེལ་ཆང་དངུལ་ཕོར་འདྲེན་པ།
དེ་བཞིན་འདམ་བརྒྱ་ཤོག་པའི་འདམ་སོག་ཡཱ་སོར་དཔོན་འཁོར་ནས་ཀྱང་
སོག་གླུ་གདངས་རང་བཏང་ནས་བཀའ་བློན་རེ་རེ་ལ་ཆང་འདྲེན་པ་སོགས་
བྱས་རྗེས་བླ་ཕྱག་ནས་གོ་བབ་གཞིན་ཚང་མར་མཇལ་དར་བསྒྲོན་ཐོག་ཚང་
མ་ཡར་ལངས་ཏེ་ཕོ་བྲང་པོ་ཏ་ལར་ཁ་ཕྱོགས་ནས་བསང་གཏོང་བ་དང་
རྩམ་པའི་ལྷ་རྒྱལ་འཐེན་པ་བཅས་བྱས་ཏེ་སྨོན་ལམ་གྱི་མཛད་སྒོ་གྲོལ། དེ་
སྐབས་ཀྱང་ཉེ་འཁོར་གཡས་གཡོན་གང་ས་ནས་ལྟད་མོ་བ་མང་ཚོགས་མང་
པོ་ཡོང་མཁན་ཡོད།
ཚོགས་མཆོད་ཆེན་མོ་ཞེས་པ་དེ་གང་གི་དུས་མཆོད་ཡིན་ནམ། དེ་
དག་ག་དུས་སུས་སྲོལ་གཏོད་མཛད་པ་ཡིན་ནམ།
ལན། ཚོགས་མཆོད་ཆེན་མོ་ནི་ཏཱ་ལའི་བླ་མ་སྐུ་ཕྲེང་ལྔ་པའི་དགོངས་
རྫོགས་ཀྱི་དུས་མཆོད་ཡིན་ཞིང་། རབ་བྱུང་བཅུ་གཉིས་པའི་ཤིང་ཁྱི་(༡༦༩༤)
ལོ་སྡེ་སྲིད་སངས་རྒྱས་རྒྱ་མཚོས་གསོལ་གཏོད་མཛད་པ་ཡིན།
ཚོགས་མཆོད་ཆེན་མོ་ལོ་ལྟར་དུས་ཚོད་ག་དུས་ཉིན་གྲངས་ག་ཚོད་
འཚོགས་དགོས་སམ།དེའི་ཞིབ་ཕྲའི་བྱེད་སྒོ་གང་དང་གང་ཡོད་དམ།
ལན།ཚོགས་མཆོད་ཆེན་མོ་ནི་ཐོག་མར་ལོ་ལྟར་བོད་ཟླ་༢ཚེས་༢༣ཉིན་
གྲལ་འཛིན་ཕུད་ཚེས་༢༤ནས་བཟུང་ཉིན་གྲངས་བདུན་རིང་སྨོན་ལམ་ཆེན་
མོ་བཞིན་གདན་ས་གསུམ་གྱི་དགེ་འདུན་པ་རྣམས་གཙུག་ལག་ཁང་དུ་
གསོལ་ཚོགས་འཚོགས་སྲོལ་ཡང་ཏཱ་ལའི་བླ་མ་འགའ་ཞིག་གི་སྐུ་མཆོད་
སོགས་རིམ་འཕར་གྱི་ཕྱིས་བོད་ཚེས་༡༨ཉིན་ནས་ཉིན་བཅུ་གསུམ་《དུང་
དཀར་ཚིག་མཛོད་》ཉིན་བཅུ་གཉིས་ཞེས་པ་གྲལ་འཛིན་ཕུད་པ་བར་
ཚོགས་ཀྱིན་ཡོད།
ཚོགས་མཆོད་ཆེན་མོར་བྱེད་སྒོ་གཙོ་བོ་གང་དང་གང་ཡོད་དམ།
ཚོགས་མཆོད་ཆེན་མོར་ཡང་སེ་འབྲས་དགའ་གསུམ་གྱི་དགེ་ལན།
འདུན་ཡོངས་རྫོགས་ལྷ་ལྡན་གཙུག་ལག་ཁང་དུ་ཕེབས་ནས་ཉིན་ལྟར་
གསོལ་ཚོགས་སོགས་སྨོན་ལམ་སྐབས་ལྟར་དང༌། ལྷག་པར་ཚེས་༢༥ཉིན་ཏཱ་
ལའི་བླ་མ་ལྔ་པ་ཆེན་པོ་དགོངས་པ་རྫོགས་ཉིན་གྱི་དགོངས་རྫོགས་དངོས་
གཞི་ཡིན་པས། དེ་ཉིན་གཞུང་སྟེ་བླ་ཕྱག་ལས་ཁུངས་ནས་འདུས་ཚོགས་སུ་
སྐུ་འགྱེད་འཕར་མ་དང་། གསོལ་ཇ་བཞེས་ཐུག་སོགས་ཀྱི་བསྙེན་བཀུར་
གཟབ་རྒྱབ་ཐོག དད་སྦྱིན་ཁག་མང་གིས་སྤྲིན་བསྙེན་བཀུར་རྒྱ་ཆེ་གཟབ་
རྒྱས་འབུལ་སྲོལ་ཡོད།
ཚེས་༢༩ཉིན་ཚོགས་མཆོད་གཏོར་རྒྱག་ཅེས་གླུད་འགོང་བརྫོང་བ་
དང༌། གཏོར་ཟོར་འཕེན་པ་སོགས་བྱ་སྲོལ་དེ་ནི་སྔར་ཏཱ་ལའི་བླ་མའི་སྐུའི་
རྐྱེན་སེལ་དང་བོད་འབངས་སྤྱིའི་རྐྱེན་སེལ་ཆེད་དུ་གླུད་བརྫོང་(ཐོག་མར་
བོན་ཆོས་ནས་དར་ཞེས་ཡིག་ཆ་འགར་འཁོད་)གི་བྱེད་སྒོ་ཞིག་ཡིན་ཞིང༌།
གླུ་འགོང་གཉིས་ཡོད་སའི་གཅིག་གི་འཁྲི་ཁུངས་ཞོལ་པ་ལས་ཁུངས་ཀྱི་མི་
ཁོངས་ནས་གཏོང་དགོས་པ་དང་། གཅིག་འཕན་པོ་གླུད་འགོང་སྒང་པ་
ཞེས་པས་གཏོང་དགོས། གླུད་འགོང་གི་གྱོན་ཆས་སོགས་ནི། འགོ་སྣམ་སྔོན་
པོའི་ཚལ་ཕྱུ་མའི་སྟེང་ར་ལྤགས་དཀར་པོ་སྤུ་ཕྱིར་བསློགས་པའི་མགོ་ཤུག་
གྱོན་ཅིང༌། སྐེད་པར་ཤོག་བུ་ལས་བཟོས་པའི་འབོ་དང་བྲེ་ཉག་ཤོ་བཅས་
བཏགས་པ།རས་དཀར་པོའི་ཞྭ་མོ་རྩེ་རིང་ལ་རྔ་མ་ནག་པོའི་ཏོག་དང་རས་
ནག་གི་ལྕོག་དར་ཅན། ལག་གཡས་སུ་རྔ་མ་ནག་པོ་ཐོགས་པ། འགྲམ་པ་
གཡས་ནག་པོ་དང་གཡོན་དཀར་པོ་བྱུགས་པའི་གླུད་འགོང་གཉིས་ཡོད་
ཅིང༌། དེ་ཉིན་སྔ་དྲོ་གཙུག་ལག་ཁང་གི་ཁྱམས་རྭའི་སྒོ་མཆོ། ད་མདུན་
འབྲས་སྤུངས་ཚོགས་ཆེན་ཞལ་ངོ་རྒན་གཞོན་ངོ་ལས་པ་དང་། ཏཱ་ལའི་བླ་
མའི་དགུང་མཉམ་རྩེ་རྣམ་རྒྱལ་གྲྭ་ཚང་གི་དགེ་འདུན་པཎ་ཞྭ་སོགས་བླ་
ཆས་སྤྲས་པ་གཅིག བྱང་ཆུབ་གླིང་པའི་རྡོ་སློབ་ཆོག་གྲྭ་དང་བཅས་པ། དེ་
མིན་གཡང་འགུག་བྱེད་མཁན་དཔའ་བོ་དཔའ་མོ་ཞེས་ལྷ་ས་ཚོ་པར་འཁྲི་
བའི་བུ་དང་བུ་ལོ་བཟང་ཕ་མ་གཉིས་འཛོམས་གཉིས་རྒྱན་གོས་གཟབ་
མཆོར་སྤྲས་ཐོག་རོགས་བྱེད་བཞིན་པ་དང་བཅས་ཇོ་བོ་དབུ་སྐྲའི་མདུན་
ལངས་ནས་སྡོད་པ། བྱང་ཆུབ། གླིང་པས་དཀྱིལ་འཁོར་མཐིལ་དུ་གཏོར་མ་
སྒྲུབ་ཞག་སྔོན་ནས་ཟིན་པ་ལྟར་རྡོ་རྗེ་སློབ་དཔོན་གཙོས་ཞྭ་ནག་ཕོད་ཀའི་
འཆམ་ཆས་བཞེས་པ་བདུན་གྱིས་སྒོ་མཆོར་འོག་གསུང་ཆོག་དང་འབྲེལ་སྐུ་
འཆམ་གྲུབ་མཚམས་གླུ་འགོང་གསང་སྒོ་ནས་གླུད་འགོང་གཉིས་ཀྱང་དེ་
གར་ཐོན་ནས་རྡོ་སློབ་དང་ཤོ་ཐེངས་གསུམ་རེ་རྒྱག་སྲོལ། དེ་ཡང་གླུད་
འགོང་གཉིས་ཀྱི་ཤོ་ནི་ནག་པོ་ཕྱོགས་དྲུག་ཅར་ཤོ་མིག་གཉིས་རྐྱང་རྐྱང་
ལས་མེད་ཀྱང་ཤོའི་ཟུར་དུ་ཨང་ཀི་ཆུང་ཆུང་གཅིག་ནས་དྲུག་བར་ཡོད་པ་
དང་བྱང་ཆུབ་གླིང་པའི་རྡོར་སློབ་ཀྱི་ཤོ་དཀར་པོ་ཤོའི་གྲུ་དྲུག་པོར་ཤོ་མིག་
གཅིག་ནས་དྲུག་བར་ཡོད་པས། ཕྱི་གྱར་ལྟད་མོ་བའི་མཐོང་སྣང་དུ་གླུད་
འགོང་གཉིས་ཤོ་ཤོར་བ་ཤ་སྟག་སྣང་རུང༌། ནང་དོན་ཤོའི་ཟུར་ལ་ཨང་ཀི་
ཆུང་ཆུང་བཀོད་ཡོད་པ་ཤོ་མིག་ཇི་བབས་སྟ་མཁན་བཀའ་ཤག་སྐུ་ཚབ་ཤོ་
ད་དྲུང་ཞབས་གསར་བ་གཅིག་བསྐོས་ཡོད་པ་དེས་རྒྱལ་ཕམ་ཐོ་བཀོད་
སྙན་སེང་འབུལ་དགོས་པ། འགྲན་ཟིན་འཕྲལ་གླུད་འགོང་གཉིས་པོ་ཁྲོ་བོའི་
ཞལ་འབག་གྱོན་པ་ཧ་ལ་ཞེས་པ་ལག་གཡས་གྲི་རིང་ཁྱེར་བ་གཉིས་ཀྱིས་
ལྟག་ཁུང་ནས་འཇུས་ཏེ་དེད་འགྲོ་ཞིང་གླུད་འགོང་གཅིག་ར་མ་སྒང་བརྒྱུད་
བསམ་ཡས་སུ་བརྫོང་བ་དང༌། གཅིག་ཤོས་འཕན་པ་རྒོད་ལ་བརྒྱུད་འཕན་
པོར་བརྫོང་བ།གླུད་འགོང་བརྫངས་རྗེས་དེ་འཕྲལ་རྒྱུད་སྨད་གྲྭ་ཚང་ཚོགས་
ཡོངས་དང་བྱང་ཆུབ་གླིང་པས་ཀླུ་སྒུག་ཏུ་གཏོར་ཟོར་འཕེན་སྐབས་འཕྱར་
དར་སོགས་ཀྱི་རུ་བསྟར་དང་ཚིགས་ཆེན་ཞལ་ངོ་འཁོར་བཅས་གཏོར་རྒྱབ་
ཏུ་དགའ་ལྡན་ཁྲི་པ་སྐུ་འཁོར་དགེ་བཤེས་ཚོགས་རམས་པ་བརྒྱ་དང་བཅས་
པ་དང་། གནས་ཆུང་ཆོས་སྐྱོང་ཁོག་བརླམས་ཀྱི་ཕེབས་པ། གཟིམ་ཆུང་
དམག་གི་གོ་རྩེད་སོགས་བྱ་སྲོལ་ཡོད་ལ། གཞན་ཡང་གོང་དཀར་ཆོས་སྡེ་
བས་ཁྲོམ་གཟིམ་སྒང་ཁུལ་གྱི་ཐང་སྡེར་དང༌།རྒྱུད་སྟོད་པས་ར་མོ་ཆེའི་བྱང་
ངོས་བཅས་ལའང་གཏོར་ཟོར་འཕེན་པ་བཅས་བྱ་སྲོལ་ཡོད་ཅིང་གང་དུ་
གཏོར་ཟོར་འཕེན་ཡུལ་སོགས་ཀྱི་ཁུལ་དང་། ལྷག་པར་ཁྱམས་རྭའི་སྒོ་
མཆོར་འོག་གླུད་འགོང་དང་ཤོ་འགྲན་ཚུལ་དང་གླུད་འགོང་བརྫོང་སྐབས་
སོགས་ལ་ལྟད་མོ་བ་མང་ཚོགས་སྟོང་ཕྲག་མང་པོ་གཙུག་ལག་ཁང་གི་
མདུན་ངོས་སོགས་ལ་འཛོམས་ཏེ་འཚང་ཁ་ཧ་ཅང་ཆེན་པོ་ཡོད་པ་རེད།
ཚེས་༣༠ཉིན། ཚོགས་མཆོད་སེར་སྦྲེང་ཞེས་པ་ཏཱ་ལའི་བླ་མ་སྐུ་འཕྲེང་ལྔ་
པའི་དགོངས་རྫོགས་ལ་དམིགས་སྡེ་སྲིད་སངས་རྒྱས་རྒྱ་མཚོས་མདོ་རྒྱུད་
སོགས་ནས་གསུངས་པའི་དགོངས་དོན་ལྟར། ཆོས་རྫས་སྣ་ཚོགས་ཐོགས་པའི་
ཆོས་བསྐོར་སེར་སྦྲེང་གི་དུས་ཆེན་ཡིན་ཞིང་། དེ་ཡང་། སེར་སྦྲེང་དུ་ཕེབས་
དགོས་པ་གདན་ས་གསུམ་དང་། རྒྱུད་གྲྭ་སྟོད་སྨད།རྨི་ཏུ། བཞི་སྡེ། ལྕགས་པོ་
རི། ཉེ་འཁོར་དགོན་སྡེ་སྟག་རྩེ་རྩི་རྫོང་ཁོངས་བྲགས་བར་དང་། ལོ། ཕག་མོ།
(ཉི་ཟེར། ཆུ་ཤུར་རྫོང་ཁོངས་བེ་སེར་དང་ཉི་མ་ཐང་པ་དང་གོང་དཀར་ཆོས་
སྡེ་)འབྲས་བུ་གླིང་པ་སོགས་ཀྱི་དགེ་འདུན་པ་རྣམས་ཀྱི་སོ་སོའི་ཕྱག་མཚན་
མཆོད་རྫས་རྣམས་སྔོན་ཚུད་ནས་མཆོད་རྫས་དོ་དམ་པ་རྣམས་ཀྱིས་འཁྲི་
ཁུངས་སོ་སོར་རེ་རེ་བཞིན་རྩིས་སྤྲོད་བྱེད་པ་དང་། ཚེས་༣༠ཉིན། ནམ་ལངས་
སྔ་ཆར་ཁྱམས་རྭ་ཆེན་མོ་ནས་སེར་སྦྲེང་གི་ཐོག་མར་བཀྲ་ཤིས་པའི་རུ་དར་
དཀར་པོ་ཞི་བའི་མདོག་ཅན་རྣམ་སྣང་གི་མཚོན་དོན་འཁོར་ལོའི་ཁྱུ་ཅན་
བཅོ་ལྔ་དང་། དེ་བཞིན་ཞི་རྒྱས་དབང་དྲག་སོགས་མཚོན་དོན་གྱི་རུ་དར་
བཅོ་ལྔ་རེ་དང་གཞན་ཡང་གདུགས་དང་རྒྱལ་མཚན། བ་དན། དུང་དཀར་
སོགས་སུམ་ཅུ་རེའི་སྡེ་ཚན་ལ་སོགས་པ་མཆོད་རྫས་ཁག་སྣ་ཚོགས་ཐོགས་པ་
སྟོང་ཕྲག་འགའ་ཞས་ཡོད་པ། རྣམས་ལྷ་ཚོགས་རྣམས་ཀྱི་འདྲ་འབག་དང་།
ཕྱག་མཚན་སོགས་སྡེ་ཚན་མ་ནོར། མ་འཁྲུགས་ཤིང༌། རང་རང་གི་གོ་རིམ་མ་
སེར་སྦྲེང་གི་རུ་བསྟར་རྣམས་ཀྱི་དཀྱིལ་འཆོལ་བར་དལ་བུར་བྱོན་ཅིང་།
དབུས་མཚམས་སུ་དཀྱིལ་གདུགས་དཀར་པོ་ཞེས་གོས་ཆེན་དཀར་པོས་
བཟོས་པའི་གདུགས་ཆེན་པོ་ཞིག་ཡོད་པ་དེ་ཉིད་དགེ་འཁེལ་དབུ་རྩེར་ཉི་
ཟེར་འཕྲོད་པ་དང་ཁྱམས་རྭའི་སྒོ་མཆོར་འོག་ནས་ཐོན་པ་དུས་མཚུངས་
དགོས་པ། (རུ་སྣེ་དང་པོ་ནམས་ལངས་སྔ་ཆར་ཐོན་དགོས་པ་དང་རུ་དཀྱིལ་
རི་རྩེར་ཉི་ཤར་མཚམས་ཐོན་དགོས་པའི་ཐོག་ནས་སེར་སྦྲེང་གི་རིང་ཚད་
ཀྱང་མཚོན་པ་) སེར་སྦྲེང་པ་རྣམས་ཁྱམས་རྭའི་སྒོ་མཆོར་གྱི་རྡོ་གཅལ་སྟེང་
ཕེབས་རིམ་བཞིན་ལྷ་སོ་སོའི་གར་འཆམས་དང་འབྲེལ་ཞལ་འདོན་གསུང་
ཆོག་ཀྱང་ཁྱུག་ཙམ་རེ་གནང་དགོས་པ་དང་། དེ་ནས་སེར་སྦྲེང་གི་ཟུར་
གཡས་གཡོན་དུ་ཚོགས་ཆེན་ཞལ་ངོ་དང༌། ཆབ་བདག་མ། ཞང་པོ་ཤིང་
གཉེར། དགེ་གཡོག་བཅས་མཚམས་མཚམས་སུ་བསྐྱོད་ཐོག་དགེ་གཡོག་ཚོས་
འཚང་ཁ་བཤང་བ་སོགས་བྱེད་ཅིང་དེ་ཉིན་པོ་ཏ་ལའི་ཕོ་བྲང་གི་མདུན་ངོས་
རྩིག་ལྡེབས་སུ་སངས་རྒྱས་རྣམ་པར་སྣང་མཛད་དངའོད་དཔག་མེད་ཀྱི་
གོས་སྐུ་ཆེན་མོ་གཉིས་འགྲེམས་ཀྱི་ཡོད་པ།སེར་སྦྲེང་རྣམས་རིམ་པ་བཞིན་པོ་
ཏ་ལའི་མདུན་ཞོལ་ནས་ཁང་སྟེང་ཕེབས་རིམ་བཞིན་ཕོ་བྲང་ངོས་ཞལ་
ཕྱོགས་ཏེ་འཆམ་པ་ཚོས་གར་འཆམ་དང༌། མཆོད་དབྱངས། ཕྱག་འཚལ་
སོགས་ཀྱི་གཟིགས་མོ་འབུལ་དགོས་ལ། སེར་སྦྲེང་ཁོངས་འདོད་འཇོའི་བ་མོ་
ཞེས་བ་ཕྱུགས་ཤིག་ལ་གོས་ཆེན་གྱི་ཁེབས་དང་བཅས་པ་ཞིག་ཡོད་པ་དེའི་
བ་རྫིའི་ཚུལ་དུ་འབག་གྱོན་པའི་མི་སྣ་ལག་ཏུ་འུར་རྡོའི་ལྗགས་བཙབས་ཀྱིན་
དུ་ཡོང་བ་དེས་ལྟ་མོ་བར་བཞད་གད་སློང་བ་དང་། ཕོ་བྲང་མདུན་བ་མོ་
འཇོ་བའི་ཚུལ་དང་འོ་ཕུད་འབུལ་ཚུལ་སོགས་བྱེད་པ། གླང་རྫི་བས་གླང་པོ་
ཆེར་གོས་ཆེན་འཇའ་སྒྲིག་ལས་བཟོས་པའི་ནོར་བུ་སྦྲེལ་བའི་ཁེབས་དང༌།
གསེར་ཏོག་སོགས་ཀྱི་རྒྱན་སྤྲོས་དང་བཅས་ཕོ་བྲང་མདུན་སླེབས་སྐབས་གླང་
རྫིས་གླང་པོ་ཆེར་གུས་འདུད་ཞུ་རུ་འཇུག་པ། གནས་ཆུང་ཆོས་སྐྱོང་ཁོག་
བརླམས་ཀྱིས་ཕོ་བྲང་མདུན་གོས་སྐུར་གུས་འདུད་ཞུ་བ་དང་མགུལ་དར་
འབུལ་བ་གར་པ་ཚོས་གར་འཁྲབ་པ་སོགས་བྱེད་པ་དང༌། དེ་ནས་སེར་སྦྲེང་
པ་རྣམས་པ་རིམ་པ་བཞིན་པོ་ཏ་ལར་ཞབས་བསྐོར་གྱིས་རྫོང་རྒྱ་ཀླུང་ཁང་གི་
ཤར་ངོས་དགོན་གསེབ་ཤར་དུ་བླ་ཕྱག་ལས་ཁུངས་ནས་ཉིན་དགུང་ཞལ་
ལམ་དཀར་སྐྱོང་འབུལ་བཞེས་དང༌། དེ་ནས་ར་མོ་ཆེའི་གཙུག་ལག་ཁང་ནི་
མདུན་དང༌། ར་ས་གཙུག་ལག་ཁང་གི་ཁྱམས་རྭའི་སྒོ་མཆོར་འོག་སོ་སོར་
ཕེབས་རིམ་བཞིན་གར་འཆམ་དང་ཞལ་འདོན། གར་པས་གར་འཁྲབ་པ་
བཅས་བྱས་ཏེ་ཚོགས་མཆོད་སེར་སྦྲེང་གྲུབ་པ་ཡིན། སེར་སྦྲེང་རྣམས་ཞོགས་
པ་གཙུག་ལག་ཁང་གི་ཁྱམས་རྭའི་སྒོ་མཆོར་འོག་ནས་རིམ་བཞིན་ཐོན་པ་
ནས་ཕྱི་དྲོ་ཕྱིར་ལོག་མ་གྲུབ་བར་གྱི་ཕེབས་ཡུལ་གང་སར་སེར་སྐྱ་མང་ཚོགས་
འཚང་ཁ་ཤིག་ཤིག་གིས་ཁེངས་ཤིང་། ལྷག་པར་པོ་ཏ་ལའི་མདུན་ཕྱོགས་སུ་
གོས་སྐུ་ཆེན་མོའི་ཞལ་མཇལ་དང་འབྲེལ་སྤོས་དང་མཇལ་དར་འབུལ་བ།
ཕྱག་འཚལ་བ།སྨོན་ལམ་འདེབས་པ་བཅས་བྱེད་སྲོལ་ཡོད།
བོད་དུ་ལོ་འཁོར་བཅུ་གཉིས་རེའི་མཚམས་སུ་ཆོས་ལུགས་དང་
འབྲེལ་བའི་དམངས་སྲོལ་དུས་ཆེན་གཙོ་བོ་གང་དང་གང་ཡོད་དམ།
༡ རྟ་ལོ་གངས་བསྐོར།
ལན། རྟ་ལོ་གངས་བསྐོར་ཞེས་པ་ལོ་འཁོར་བཅུ་གཉིས་ཀྱི་རྟའི་ལོ་ནམ་
ཤར་དུ་ལྟོད་མངའ་རིས་ཁུལ་སྤུ་ཧྲེང་རྫོང་ཁོངས་སུ་གནས་པའི་གངས་རིན་
པོ་ཆེའམ། གངས་ཏི་སེར་བསྐོར་བ་བྱེད་པའི་དུས་ཆེན་ཞིག་ཡིན་ཞིང་།གངས་
རིན་པོ་ཆེ་ནི་ནང་པ་སངས་རྒྱས་པ་ཚོས་དཔལ་འཁོར་ལོ་སྡོམ་པ་བདེ་
མཆོག་གི་ཕོ་བྲང་ཡིན་པར་རྩི་བ་དེ་ཡང་།སྐུ་ཡི་གནས་གངས་རི་སེང་གདོང་
དཀར་མོ། གསུང་གི་གནས་ལ་ཕྱི་སྟག་གདོང་ཁྲོ་མོ། (འགའ་ཞིག་ཏུ་བྱང་གི་
གནམ་མཚོ་ཡང་གསུང་གི་གནམ་ཞེས་གསུངས།) ཐུགས་ཀྱི་གནས་ཙཱ་རི་ཕག་
གདོང་ནག་པོ་ཞེས་དེ་གསུམ་ལྷ་བདེ་མཆོག་གི་ཕོ་བྲང་ཡིན་པ་ལུང་དང་
འབྲེལ་བའི་གསུང་རྒྱུན་མང་དུ་ཡོད་ལ། སྔར་པན་ཆེན་བློ་བཟང་ཆོས་རྒྱན་
སོགས་ཀྱི་གངས་རི་འདི་ཉིད་དཔལ་འཁོར་ལོ་སྡོམ་པའི་ཕོ་བྲང་དུ་གཟིགས་
སྣང་བྱུང་་བའི་ལོ་རྒྱུས་གསུང་རྒྱུན་ཡང་ཡོད་པ་དང་། དེ་མིན་རྒྱ་གར་གྱི་མུ་
སྟེགས་པ་ཚོས་ལྷ་དབང་ཕྱུག་ཆེན་པོའི་བཞུགས་གནས་ཡིན་པར་ངོས་འཛིན་
བྱེད་ལ། བོན་པོ་ཚོས་སྟོན་པ་གཤེན་རབ་ཀྱིས་ཞབས་ཀྱིས་བཅགས་པའི་
གནས་ཁྱད་པར་ཅན་དུ་ངོས་འཛིན་བྱེད་པས། མུ་སྟེགས་པ་དང་། བོན་པོ།
ནང་པ་སངས་རྒྱས་པ་བཅས་རང་རང་སོ་སོའི་སྔོན་བྱུང་ལོ་རྒྱུས་གཞིར་
བཟུང་ཕྱག་དང་བསྐོར་བ་བྱ་སྲོལ་ཡོད་ཀྱང་། རང་ཅག་ནང་པ་སངས་རྒྱས་
པ་ཚོས་རྟ་ལོར་གངས་བསྐོར་བྱེད་པ་ནི། སྟོན་པ་ཤཱཀྱ་ཐུབ་པ་ལྕགས་རྟ་ལོར་
སྐུ་བལྟམས་(དུས་འཁོར་ལུགས་)ཤིང་། སངས་རྒྱས་པའི་ལོ་ཡང་རྟ་ལོ་ཡིན་པ་
དེར་བལྟོས་པ་ཞིག་ཡིན་པའི་ལོ་རྒྱུས་ཡོངས་སུ་གྲགས་པ་ཡིན།གངས་རིན་པོ་
ཆེའི་མཐོ་ཚད་རྒྱ་མཚོའི་ངོས་ལས་སྤྱི་ཁྲེ་༦༧༨༤ཡོད་པ་དང་། བསྐོར་ལམ་གྱི་
གཙོ་གནད་སྒྲོལ་མ་ལ་རྩེའི་མཐོ་ཚད་རྒྱ་མཚོའི་ངོས་ལས་སྤྱི་ཁྲེ་༥༧༢༣ཡོད་
ཅིང་། གངས་བསྐོར་ཐེངས་གཅིག་ལ་ཉིན་གཉིས་བྱས་ན་འཚམས་པོ་ཡོད་པ་
དང༌། དེ་མིན་ལོ་ན་དང་གཟུགས་གཞིའི་བབ་ཀྱིས་ཉིན་གསུམ་དུ་བསྐོར་
བའང་ཡོད་ལ། སྔར་བོད་རིགས་ཕལ་ཆེ་བས་ཉིན་འཁོར་ཐེབས་ཟིན་ཡོད།རྟ་
ལོ་བོད་ཟླ་༤པར་གངས་བསྐོར་དུ་བོད་ཀྱི་ས་ཕྱོགས་གང་ས་ནས་ཡོང་བའི་
གནས་སྐོར་བ་ཧ་ཅང་མང་པོ་ཡོད་པ་མ་ཟད། རྒྱ་གར་དང༌། བལ་འབྲུག ལ་
དྭགས་སོངས་ཕྱོགས་མང་པོ་ནས་གནས་སྐོར་ཡོང་མཁན་མང་དུ་ཡོད་པ་
རེད།
༢ སྤྲེལ་ལོ་ཙཱ་རི་རོང་བསྐོར།
ཙཱ་རི་རོང་བསྐོར་ཞེས་པ་ནི་བོད་ཀྱི་ལྷོ་ཁ་ས་ཁུལ་སྣང་རྫོང་(ཕྱིས་
འགའ་ཞིག་ཏུ་ལྷུན་རྩེ་རྫོང་ཁོངས་ཞེས་བྲིས་པ་ཆ་མ་ཚལ་)ཁོངས་སུ་ཡོད་
པའི་རི་བོ་ཙཱ་རི་ཏྲའམ་ཙཱ་རི་ཙཱ་གོང་ཞེས་པ་དཔལ་འཁོར་ལོ་སྡོམ་པའི་བདེ་
མཆོག་གི་ཕོ་བྲང་ཡིན་པར་གྲགས་པའི་གནས་རི་ཁྱད་པར་ཅན་དེ་ནི་ལོ་རྒྱུས་
ཡིག་ལམ་ལས། རབ་བྱུང་ལྔ་པའི་ཤིང་སྟག(༡༣༡༤)ལོ་འགྲོ་མགོན་དུང་མཚོ་
རལ་པ་ཞུ་བ་དེས་གནས་སྒོ་ཐོག་མར་ཕྱེ་བར་འཁོད་ཅིང་། གནས་རི་དེའི་
དབྱིབས་ནི་རི་རབ་ཀྱི་བང་རིམ་གསུམ་པའི་ཚུལ་དུ་གནས་པ་དེར་བསྐོར་བ་
བྱེད་ཚེ་རྩེ་བསྐོར་དང་། བར་བསྐོར། རོང་བསྐོར་བཅས་གསུམ་ཡོད་པའི་རྩེ་
བསྐོར་དང་། བར་བསྐོར་དུ་འགྲོ་ན་ལོ་ལྟར་བསྐྱོད་ན་ཆོག་ཀྱང༌། རོང་བསྐོར་
ཆེན་མོ་སྟེ། རིའི་རྩ་བར་བསྐོར་ན་སྤྲེལ་ལོ་ནམ་ཤར་དུ་འགྲོ་དགོས་པ། དེ་ནི་
རྩིས་གཞུང་ཡོངས་གྲགས་མཁས་གྲུབ་ནོར་བཟང་རྒྱ་མཚོ་སོགས་ཕུག་པ་
ལུགས་ཀྱི་བཞེད་སྲོལ་ཚད་ལྟར་ན་ལྕགས་སྤྲེལ་ས་ག་ཟླ་བའི་ཚེས་༧ལ་སྟོན་པ་
ཤཱཀྱ་ཐུབ་པ་བལྟམས་པའི་ལོ་དང་སྤྲེལ་ལོ་སྤྲེལ་ཟླར་སློབ་དཔོན་པདྨ་འབྱུང་
གནས་རྡ་ན་ཀོ་ཤའི་མཚོ་གླིང་དུ་པདྨའི་ཟེའུ་འབྲུ་ལས་བརྫུས་ཏེ་འཁྲུངས་པ་
སོགས་དུས་ཁྱད་པར་ཅན་དང་གནས་ཁྱད་པར་ཅན་དུ་རྩིས་ནས་སྤྲེལ་ལོར་
རྒྱལ་ཁབ་ཕྱི་ནང་ཕྱོགས་གང་ས་ནས་གནས་སྐོར་བ་མང་པོ་ཙཱ་རི་རོང་བསྐོར་
ཆེན་མོར་འགྲོ་སྲོལ་ཡོད། (འགྲོ་ལམ་སྐོར་ཞིབ་པ་《བོད་ལྗོངས་ནང་བསྟན་
》༡༩༩༢དུས་དེབ་དང་པོ་སོགས་ལ་གཟིགས་)པ། གཞན་ཡང་ཙཱ་རིའི་གནས་
ཀྱི་བྱིན་རླབས་དང་མཚུངས་པར་གྲགས་པའི་གནས་རི་རོང་ཆེན་ཁ་བ་
དཀར་པོ་དང་། ལ་ཕྱི་གངས་ཀྱི་ར་བ། མདོ་སྨད་བྲག་དཀར་སྤྲེལ་རྫོང་། ཨ་
མྱེས་རྨ་ཆེན་གངས་རི་སོགས་ལའང་རྟ་ལོ་དང་སྤྲེལ་ལོར་གནས་སྐོར་བ་དད་
ལྡན་མང་པོ་དགའ་དད་སྤྲོ་གསུམ་གྱི་སྒོ་ནས་འགྲོ་སྲོལ་ཡང་ཡོད།
༣ བོན་རི་རྟ་ལོའི་དུས་ཆེན།
བོན་རི་རྟ་ལོའི་དུས་ཆེན་ནི། བོན་གྱི་བཤད་རྒྱུན་ལྟར་ན། བོན་གྱི་བླ་མ་
འབྲུག་སྲས་བྱ་བ་ཀོང་པོ་ཁུལ་ཕེབས་ནས་བོད་རབ་བྱུང་དྲུག་པའི་ལྕགས་རྟ
(༡༣༣༠)ལོ་བོན་རིའི་གནས་སྒོ་ཕྱེས་ཤིང་། ཕྱིས་ལོ་འཁོར་བཅུ་གཉིས་ཀྱི་རྟ་ལོ་
ནམ་ཤར་གྱི་བོད་ཟླ་༨ཚེས་༡ཉིན་ནས་བརྒྱད་པར་བོན་རིའི་དགོན་ཁག་
བདུན་དང་སྣང་ངོག་དགོན་སོགས་ལ་བོན་གྱི་བཞེད་སྲོལ་བཞིན་ཚོགས་
མཆོད་དང་།དབང་།ལྷ་གསོལ་གཡང་འབོད།གར་འཆམ་གནང་སྲོལ་སྐབས་
དད་ལྡན་མང་ཚོགས་མང་པོ་འདུ་འཛོམས་ཀྱིས་བོན་རིར་བསྐོར་བ་དང་
འབྲེལ་གཞས་དང་ཞབས་བྲོ། རྟ་རྒྱུགས་མདའ་འཕེན་འགྲན་པ་སོགས་བྱས་ཏེ
དུས་ཆེན་དགའ་གཏོང་བྱ་སྲོལ་ཡང་ཡོད།
༤ སྤྲེལ་ལོ་ཁ་རག་གཡས་བསྐོར།
སྔར་གྱི་ཡིག་རྙིང་འགར། གཙང་གི་ཇོ་མོ་མཁའ་རེག་ཅེས་འཁོད་པ་ནི།
གངས་རི་མཁའ་ལ་རེག་པ་ལྟ་བུ་ཡོད་པར་བལྟོས་ནས་བཏགས་པ་དང་། ཁ་
རྒྱུན་ཡོངས་གྲགས་ཁ་རག་ཅེས་བརྗོད། དེ་ཡང་། ཡར་འབྲོག་སྣ་དཀར་རྩེ་
རྫོང་ཁོངས་སུ་གནས་པའི་གངས་རི་འདི་ནི་གནས་རི་ཁྱད་པར་ཅན་ཡིན་
པའི་སྐོར་སློབ་དཔོན་པདྨ་འབྱུང་གནས་ཀྱི་གཏེར་ཡིག་དང་། 《ཁྱུང་བཙུན་
མའི་བསང་མཆོད་》ཅེས་པ་སོགས་ལས་ཞིབ་པར་གསལ་ཞིང་། གནས་རི་
འདི་ནི་རབ་བྱུང་གསུམ་པའི་ལྕགས་སྦྲུལ་(༡༡༦༡)ནས་རབ་བྱུང་བཞི་པའི་
ལྕགས་ལུག་ལོ་བར་བྱོན་པའི་འགྲོ་མགོན་གཙང་པ་རྒྱ་རས་ཀྱིས་གནས་སྒོ་ཕྱེ་
བར་གྲགས། གངས་རི་འདིའི་བསྐོར་ལམ་དུ་ངོ་མཚར་ཤིན་ཏུ་ཆེ་བའི་རྩ་ཆེའི་
རང་བྱོན་དང་། ཞབས་རྗེས་སྣ་ཚོགས། སྒྲུབ་ཕུག་ཁག་མང་། མཚོ་མཇལ། རི་
ཕུག་གི་ཕྱོགས་མང་པོར་མཚེའུ་བརྒྱ་ཕྲགདྭངས་བསིལ་གྱི་གངས་ཆུ་དང་། རྫ་
ཆུ། ཆུ་མིག་ཁག་མང་། རྩ་ཆེའི་སྨན་རྒྱུ་རིགས་སྣ་ཚོགས། ལྷག་པར་རང་བྱོན་
འགའ་ཞིག་ནས་ས་ག་ཟླ་བའི་སྐབས་ཆབ་རྒྱུན་(བདུད་རྩི་ཞེས་བརྗོད།)
འབབ་པ་ཀུན་མཐོང་ཡ་མཚན་བྱིན་ཅན་སོགས་མཇལ་རྒྱུ་མང་དུ་ཡོད་ཅིང་།
ཟེར་རྒྱུན་དུའང༌། “ཁ་རག་གནས་ཡིག་རྒྱས་དྲགས་ན། ཙཱ་རིའི་གནས་བསྐོར་
ཆད་འོངས་”ཞེས་གྲགས་པ་དེ་ནི་ཙཱ་རིའི་གནས་དང་མཚུངས་པ་ལྟ་བུ་ཡིན་
ཞེས་བརྗོད་པའི་གོ་དོན་ཡིན་པ་དང་། སྤྲེལ་ལོ་ཁ་རག་གཡས་པ་བསྐོར་དུ་
བོད་ཟླ་དང་པོ་ནས་དྲུག་པའི་ཚེས་ཤར་བར་ཕྱིན་ན་འཚམས་པ་དང་།
བསྐོར་ལམ་ནི་ཐོག་མར་ལྷོ་ངོས་རྣམ་གྲོལ་གླིང་དགོན་པ་ནས་ནུབ་ཏུ་ཕྱོགས་
ཏེ་གཡས་བསྐོར་གྱིས་རིམ་བཞིན་ནུབ་ཕྱོགས་བྱང་ཕྱོགས། ཤར་ཕྱོགས་སྒྲུབ་སྡེ་
དགོན་དུ་བསྐྱོད་དགོས་པ། ཞག་སྡོད་བྱ་ཡུལ་འགའ་ཞིག་ཏུ་གནས་བསྐོར་
བས་མཚན་གང་སྒོར་གཞས་འགྲན་པ་སོགས་ཀྱང་བྱ་སྲོལ་ཡོད། བསྐོར་བ་
ཐེངས་གཅིག་ལ་ཉིན་གསུམ་བཞི་ཙམ་འགོར་བ་བཅས།
ལྷ་ས་གྲོང་ཁྱེར་ཁོངས་གཏོགས་སུ་ལོ་འཁོར་བཅུ་གཉིས་ཀྱི་དུས་ཆེན་
གང་དང་གང་ཡོད་དམ།
ལན། ལྷ་ས་གྲོང་ཁྱེར་ཁོངས་གཏོགས་ཁོ་ནར་ཡང་ལོ་འཁོར་བཅུ་གཉིས་
ཀྱི་དུས་ཆེན་མང་དུ་ཡོད་པ་སྟེ།
༡ ལུག་ལོ་རྭ་སྒྲེང་ཕ་བོང་ཐང་བསྐོར།
རྭ་སྒྲེང་ཕ་བོང་ཐང་བསྐོར་ཞེས་པ་འཕན་པོ་ལྷུན་གྲུབ་རྫོང་ཁོངས་སུ་
གནས་སའི་རྭ་སྒྲེང་དགོན་གྱི་ལྷོ་ནུབ་ཏུ་གནས་པའི་ཕོ་རོང་ཐང་དུ་ལུག་ལོ་
ནམ་ཤར་གྱི་བོད་ཟླ་༧ནང་ཐང་བསྐོར་བྱ་སྲོལ་གྱི་དུས་ཆེན་ཞིག་ཡིན་ཞིང་།
ཐང་ཆེན་དེའི་ཐོག་རྡོ་ཕ་བོང་མང་དུ་ཡོད་པའི་ནང་ནས་ཆེ་ཤོས་དེར་མཁའ་
འགྲོ་གསང་བ་ཡེ་ཤེས་ཀྱི་ཕོ་བྲང་ཡིན་པར་གསུང་རྒྱུན་ཡོད་པ་དང་། དེ་མིན་
མཁའ་འགྲོའི་ཚོགས་གཞོང་དང༌། བྲོ་རྭ་ཞེས་པ་སོགས་ཀྱི་ཕ་བོང་ཡོད་ཅིང་།
ལུག་ལོའི་བོད་ཟླ་༧ནང་མཁའ་འགྲོ་འབུམ་གྱི་བྲོ་རྭ་ཞེས་ཟེར་བའི་ཕོ་རོང་
ཐང་དུ་རྭ་སྒྲེང་དགོན་པའི་བླ་གྲྭ་རྣམས་བཞུགས་ཡུལ་གྱི་དབུ་གུར་དང༌།
གནས་མཇལ་བ་དང་འཚོང་རིགས་སོགས་སེར་སྐྱ་མང་ཚོགས་སྟོང་ཕྲག་
མང་པོ་འདུ་འཛོམས་ཀྱིས་རང་རང་སོ་སོའི་སྡོད་གུར་སྣ་ཚོགས་ཐང་ཆེན་
དེར་ཕུབ་པ་ནི་སྐར་ཚོགས་བཀྲ་བ་ལྟར་ཡོད་ཅིང༌། ཐང་ཆེན་དེར་བསྐོར་བ་
རྒྱག་སྐབས་མི་དར་མ་ཞིག་གིས་ཆུ་ཚོད་གཉིས་ཙམ་འགོར་གྱི་ཡོད་པའི་ཐང་
ཆེན་དེ་སྐབས་དེར་གུར་གྱིས་ཡོངས་སུ་ཁེངས་ཡོད། བོད་ཟླ་༧ཚེས་༡༥ཉིན་རྭ་
སྒྲེང་དགོན་པའི་དགེ་འདུན་པ་རྣམ་པས་མཁའ་འགྲོའི་ཚོགས་གཞོང་ཞེས་
པའི་ཕ་བོང་སྟེང་དུ་རྩམ་ཁལ་ལྔ་བརྒྱའི་གསོལ་ཚོགས་བཞེངས་ནས་བླ་མ་
མཆོད་པའི་གསོལ་ཚོགས་འབུལ་བའི་ཞལ་འདོན་གནང་སྲོལ་དང་དེ་ཉིན་
གར་འཆམ་སོགས་གྲ་རྒྱས་མཛད་སྲོལ་དང་འབྲེལ་དེར་འདུས་སེར་སྐྱ་མང་
ཚོགས་རྣམས་ལ་ཚོགས་ཀྱི་བྱིན་རླབས་གནང་བ་སོགས་མཛད་སྲོལ་མ་ཟད།
དེ་གར་ཉིན་བཅུ་ཙམ་རིང་ཡུལ་མི་དང་ཕྱོགས་ཁག་ནས་འདུ་འཛོམས་ཀྱི་
མང་ཚོགས་ཚོས་གླུ་ལེན་བྲོ་འཁྲབ་དང༌། ལྷ་མོ་འཁྲབ་པ། རྟ་རྩལ་འགྲན་པ་
སོགས་ཅི་གར་བྱེད་པ་དང་། ཚོང་ཟོག་བརྗེ་ཚོང་སོགས་ཀྱི་ཁྲོམ་རྭ་ཡང་
འཁྲུག་པོ་ཡོད་ལ། ཤ་མར་ཐུད་གསུམ་དང་ཇ་ཆང་ལོངས་སྤྱོད་གྱ་ནོམ་གྱིས་
ཚིམས་པར་རོལ་བ་སོགས་ཀྱི་དུས་སྟོན་ཁྱད་པར་ཅན་ཞིག་ཡིན།
༢ ལུག་ལོ་གནམ་མཚོའི་དུས་ཆེན།
བྱང་གི་གནམ་མཚོ་ཕྱུག་མོ་ཞེས་ནི་ནག་ཆུ་ས་གནས་འདམ་གཞུང་
དཔའ་མགོན་རྫོང་གི་མཚམས་སུ་གནས་ཤིང༌། བོད་དུ་གྲགས་པའི་མཚོ་ཆེན་
བཞིའི་ནང་ནས་ཆེ་ཤོས་ཡིན་པ་དེའི་ཁྱོན་ཡོངས་རྒྱ་ཁྱོན་ལ་སྤྱི་ལེ་གྲུ་བཞི་མ་
༡༩༩༣ཡོད། འདི་འང་བདེ་མཆོག་གི་གསུང་གི་གནས་ཞེས་གསུངས་། ལུག་
ལོར་བསྐོར་དུས་སྤྱིར་བཏང་བྱས་ནས་བོད་ཟླ་དང་པོའི་ནང་ཡིན་རུང་།
གནས་སྐོར་བའི་མི་ཚོགས་ཆེ་ཤོས་བོད་ཟླ་བཞི་པ་དང་ལྔ་པའི་ནང་ཡིན་
ཞིང་། དུས་རྒྱུན་བསྐོར་བ་བཅུ་གསུམ་བསྐོར་བ་དང་། ལུག་ལོ་གནས་སྒོ་ཕྱེ་
དུས་བསྐོར་བ་གཅིག་ཕན་ཡོན་མཚུངས་པར་གྲགས། སྐོར་ཆེན་སྐོར་སྐབས་
གཉན་ཆེན་ཐང་ལའི་རི་བོ་དང་མཚོ་གཉིས་ཀ་བསྐོར་དགོས་པས་རྐང་ཐང་
དུ་ཉིན་༡༥—༢༠ཙམ་འགོར་བ་དང༌། མཚོ་གཅིག་པུ་སྐོར་ན་ཉིན༧—༩བར་
འགོར་བ། ལུག་ལོ་མཚོ་བསྐོར་དུ་བོད་ཀྱི་ས་ཕྱོགས་གང་ས་ནས་ཡོང་མཁན་
གནས་སྐོར་བ་ཧ་ཅང་མང་པོ་ཡོད་ལ། དེང་རྒྱལ་ཁབ་ཕྱི་ནང་གི་ཡུལ་སྐོར་བ་
ཡང་ལོ་ལྟར་དབྱར་དུས་རྒྱུན་མི་ཆད་པ་ཡོད།
༣ དྲེའུ་ལུང་སྤྲེལ་ལོའི་དུས་ཆེན།
འདི་ནི་འཕན་པོ་ལྷུན་གྲུབ་རྫོང་ཁོངས་ཕོད་མདོ་ཁུལ་སྟག་ལུང་དགོན་
པའི་བྱང་ངོས་སུ་དྲེའུ་ལུང་ངམ། གྲིབ་ལུང་ཟངས་མདོག་དཔལ་རི་ཞེས་པའི་
གནས་རི་དེར་ངོ་མཚར་ཆེ་བའི་རང་བྱོན་སྣ་ཚོགས་ཁག་མང་དང་སྒྲུབ་ཕུག་
བྱིན་རླབས་ཀྱི་མཚན་ཁ་འབར་བ་སོགས་ཡོད་ཅིང་། དེའི་ལོ་རྒྱུས་ཡིག་ལམ་
ལྟར་ན། གནས་འདི་ཉིད་སྟག་ལུང་གདན་རབས་ཉེར་ལྔ་པ་ཀུན་གཟིགས་
བསྟན་འཛིན་རྣམ་རྒྱལ་མཆོག་གིས་གུ་རུའི་སྒྲུབ་ཕུག་སྟེང་ཤོད་གནས་སྒོ་ཕྱེ་
བར་གྲགས། གནས་རི་འདི་ཡང་ཙཱ་རི་དང་འདྲ་བར་སྤྲེལ་ལོ་ནམ་ཤར་ལ་རྩེ་
བསྐོར་དང་བར་བསྐོར། རོང་བསྐོར་བཅས་ཡོད་པའི་རོང་བསྐོར་དུ་བསྐྱོད་
ན་ཉིན་གཅིག་ལ་འཁོར་ཐུབ་པ། སྤྲེལ་ལོ་སྤྲེལ་ཟླའི་ཚེས་བཅུར་སྟག་ལུང་
དགོན་གྱི་བླ་གྲྭ་དང༌། གཞན་ཡང་ཕོད་མདོ་དང་ཀླུང་ཤོད། འཕན་པོ། འདམ་
གཞུང་། སྙིང་དྲུང་(སྙེ་རོང་)བར་ཐ་ཁུལ་སོགས་ཀྱི་དགོན་ཁག་ནས་ཀྱང་འདི་
གར་འཛོམས་ཏེ་རང་ལུགས་བཞེད་སྲོལ་གྱི་ཚེས་བཅུའི་སྒྲུབ་མཆོད་ཚུགས་
སྲོལ་དང༌། ཚེས་༡༠ཉིན་གུ་རུ་གཙོ་འཁོར་སྣང་བརྙན་གྱི་གོས་སྐུ་འགྲེམས་པ།
ཚེས་༡༠—༡༥ཡུལ་ལུང་གང་ས་ནས་དད་ལྡན་སྐྱེ་བོ་སྟོང་ཕྲག་དུ་མ་འཛོམས་
ཏེ་གནས་རི་བསྐོར་བ་དང་། འཕོ་ལུང་ཞུ་བ། སྒྲུབ་མཆོད་ཁག་མཇལ་བ་
སོགས་བྱེད་སྲོལ་ཡོད།
༤ གཞོང་པ་ལྷ་ཆུའི་སྤྲེལ་ལོ་སྤྲེལ་ཟླའི་དུས་ཆེན།
འདི་ནི་སྟོད་ལུང་བདེ་ཆེན་རྫོང་ཁོངས་གཞོང་པ་ལྷ་ཆུར་སྤྲེལ་ལོ་སྤྲེལ་
ཟླའི་ཚེས་༡༠ཉིན་ཚེས་བཅུའི་སྐྱིད་སྡུག་(ཚོགས་པ་)ཅེས་སྔར་གཞོང་པ་ལྷ་
ཆུའི་ཉེ་འཁོར་དང༌། གནམ་སྟོད། ཞང་སྟོན། བྲག་སྨད་སོགས་ནས་ཞིང་དུད་
ཉི་ཤུ་སྐོར་(ཕྱིས་ཉུང་དུ་སོང་ནས་ལྷ་ཆུ་བཙན་ཁངས་དང་། ཟམ་གདོང་
སོགས་དུད་ཚང་དྲུག་ལས་མེད་)ཡོད་པ་དེ་དག་གིས་ཟླ་རེའི་ཚེས་བཅུ་
གཏོང་སྲོལ་(ཚེས་བཅུའི་མཐུན་རྐྱེན་སྤྱི་ཞིང་ཟུར་དུ་ཡོད་པ་)མ་ཟད། སྤྲེལ་ལོ་
ནམ་ཤར་སྐབས་གར་འཆམ་འཁྲབ་པ་སོགས་ཀྱང་བྱེད་དགོས་ཤིང་། འཆམ་
པ་ནི་མི་སྐྱ་ཤ་སྟག་ཡིན་ཡང་རྔ་སྦུབ་དུང་རྒྱ་འབུད་རྡུང་དཀྲོལ་གསུམ་བྱེད་
མཁན་རྣམས་ཞྭ་མོ་སྦོག་ཏོ་གྱོན་ཅིང་། ཕྲག་པ་གཡོན་མའི་སྟེང་སི་ཤན་ནམ་
འབུ་རས་ཀྱི་ལམ་སྡེང་ཞེས་པ་རེ་གྱོན་པ། འཆམ་གྱི་ནང་དོན་གུ་རུ་མཚན་
བརྒྱད་གཙོ་བོ་ཡིན་པས། གུ་རུའི་གཡས་གཡོན་ལྷ་ལྕམ་གཉིས་པོ་བུད་མེད་
གཉིས་ཀྱིས་འཆམ་གོས་དང་ཞལ་འབག་གྱོན་ནས་འཁྲབ་པ། གར་འཆམ་
འཁྲབ་ཡུལ་ལྷ་ཆུར་མ་ཟད། སྔར་ཁྲལ་འཁྲིའི་རང་བཞིན་གྱི་པོ་ཏ་ལ་དང་།
ནོར་བུ་གླིང་ཁ། གཙུག་ལག་ཁང་། ཞོལ་པ་ལས་ཁུངས་ཀྱི་མདུན་བཅས་
ལའང་འཆམ་གཟིགས་འབུལ་དགོས་པའི་དམངས་སྲོལ་བྱེད་སྒོ་ཞིག་ཡིན།
༥ གནས་ཆུང་སྤྲེལ་ལོ་སྤྲེལ་ཟླའི་དུས་ཆེན།
གནས་ཆུང་དགོན་དུ་སྤྲེལ་ལོ་ནམ་ཤར་གྱི་བོད་ཟླ་༥ཚེས་༡༠ཉིན་སྲུང་
མ་རྡོ་རྗེ་དྲག་ལྡན་དང༌། དགའ་གདོང་ཤིང་བྱ་ཅན། བརྟན་མའི་གཟིམ་ཁང་
གི་དཔའ་བོ། ཕུ་ཤར་གྱི་འབར་ལྷ་ཐོག་བཙན། དན་བག་ཞང་མགོ་བགྲེས་
གཞོན་སོགས་ལྷ་ཁག་མང་པོ་འཛོམས་ནས་ལྷ་ཕབ་སྟེ་ལྷ་བསྡུར་བྱ་སྲོལ་དང་
འབྲེལ་ལྷའི་འཁོར་ཨ་ཙ་ར་དང་། སྔགས་པའི་ཆ་ཆས་མང་པོས་འཆམ་འཁྲབ་
སྲོལ་ཡང་ཡོད་པས། ཕྱོགས་གང་ས་ནས་ལྟད་མོ་བ་མང་ཚོགས་མང་པོ་
འཛོམས་ཏེ་འཚང་ཁ་ཤིན་ཏུ་ཆེ་བ་ཡོད།
དེ་མིན་ལྷུན་གྲུབ་རྫོང་ཁོངས་མཚོ་སྟོད་དང་བྱང་ཁ་ཤང་གི་བར་དུ་
སྟོང་རྩེ་རི་ཞེས་སར་སྤྲེལ་ལོ་ནམ་ཤར་དུ་རི་བསྐོར་བ་མང་དུ་འཛོམས་པ་
སྟོད་ལུང་བདེ་ཆེན་རྫོང་ཁོངས་སུ་མཁར་རག་སྤྲེལ་ལོའི་རི་བསྐོར་
དང་།
སོགས་ལྷ་ས་གྲོང་ཁྱེར་ཁོངས་གཏོགས་ཁོ་ནར་ཡང་སྤྲེལ་ལོ་སྤྲེལ་ཟླའི་དུས་
ཆེན་སོགས་ལོ་འཁོར་བཅུ་གཉིས་ཀྱི་དུས་ཆེན་ཁག་མང་དུ་ཡོད་པ་དེ་དག་
ཚང་མ་དད་ལྡན་སེར་སྐྱ་མང་ཚོགས་ཀྱི་དམངས་སྲོལ་བྱེད་སྒོ་དང་འབྲེལ་བ་
ཤ་སྟག་ཡིན།
བོད་ཀྱི་དགོན་སྡེ་ཁག་ཏུ་དམངས་སྲོལ་དང་འབྲེལ་བའི་དུས་ཆེན་
གཙོ་ཆེ་བ་གང་དང་གང་ཡོད་དམ།
ལན། བོད་ཀྱི་དགོན་སྡེ་ཁག་ཏུ་ལོ་རེའི་དུས་མཆོད་དང་ལྷག་པར་དུ་ལོ་
འཁོར་བཅུ་གཉིས་ཀྱི་དུས་ཆེན་ཁག་ལ་རང་རང་གྲུབ་མཐའི་བཞེད་སྲོལ་གྱི་
གར་འཆམ་སོགས་གནང་སྒོ་ཅི་རིགས་གཟབ་རྒྱས་གནང་སྲོལ་དང་། དེ་དག་
ཚང་མར་ཁུལ་སོ་སོའི་དད་ལྡན་མང་ཚོགས་ཀྱིས་ཕྱག་དང་མཆོད་འབུལ།
ལྟད་མོར་རོལ་བ་སོགས་དམངས་སྲོལ་གྱི་བྱེད་སྒོ་དང་འབྲེལ་ཡོད། བོད་ཀྱི་
དགོན་སྡེའི་དུས་ཆེན་གཙོ་ཆེ་བ་འགའ་ཞིག་གོང་དུ་བཀོད་པ་ལྟར་མ་ཟད།
གཞན་ཡང་དཔེར་ན་ལྷ་ས་གྲོང་ཁྱེར་ཁོངས་གཏོགས་ཁོ་ནར་མཚོན་ན། གུང་
ཐང་མེ་ཏོག་མཆོད་པ་ཞེས་ལོ་ལྟར་བོད་ཟླ་༣ཚེས་༡༥ཉིན་ཚལ་ཡང་དགོན་
དང་། དབོན་དགོན་གྲྭ་ཚང་གཉིས་ནས་ལོ་རེ་རྒྱས་བསྡུས་རེས་མོས་ཀྱིས་ཉིན་
གང་གར་འཆམ་ཁྲབ་པ་དང་། དེ་ཉིན་སྔར་སྲོལ་འབྲས་སྤུངས་དགོན་ནས་
ཞལ་ངོ་དང༌། བདེ་ཡངས་གྲྭ་ཚང་གི་དགེ་བསྐོས་སོགས་ཀྱང་དེ་གར་ཕེབས་
སྲོལ་དང་། ལྷ་ས་ཁུལ་དང་ཉེ་འཁོར་ཡུལ་ལུང་ཁག་གི་མང་ཚོགས་ཧ་ཅང་
མང་པོ་གཟབ་མཆོར་དང་བཅས་བཟའ་བཏུང་ཕུན་སུམ་ཚོགས་པོ་ཁྱེར་ནས་
དེ་གར་འཛོམས་ཏེ་མཆོད་གཟིགས་ཞུ་བ་དང་ཞིང་འབྲོག་ཚོང་ཟོག་བརྗེ་
རེས་སོགས་ཧ་ཅང་འཁྲུག་པོ་ཡོད་པ། དེ་བཞིན་མཚུར་ཕུའི་དབྱར་མཆོད་
ཆེན་མོ་ཞེས་ལོ་ལྟར་བོད་ཟླ་༦ཚེས་༡༠ཉིན་ནས་ཚེས་༡༢བར་ཉིན་གསུམ་གྱི་
རིང་ཚོགས་མཆོད་གཟབ་རྒྱས་ཐོག་གོས་སྐུ་ཆེན་མོ་འགྲེམས་པ་དང་། ལྷ་མོ་
འཁྲབ་པ་སོགས་རིག་རྩལ་བྱེད་སྒོ་ཡང་སྤེལ་སྲོལ། གཞན་ཡང་ལོ་ལྟར་བོད་
ཟླ་༢ཚེས་༣—༡༥བར་ཚུགས་པའི་དགའ་ལྡན་སྟག་རྩེ་སྒྲུབ་མཆོད། ལོ་ལྟར་
བོད་ཟླ་༦ཚེས་༡༥ཉིན་དགའ་ལྡན་སེའུ་ཐང་(གོས་ཆེན་སེའུའི་ཚེམ་བྲུབ་གོས་
སྐུ་)ལོ་ལྟར་བོད་ཟླ་༡༢ཚེས་༢༧ཉིན་སེ་ར་ཕུར་མཇལ་(གྲུབ་ཐོབ་འདའ་འཕྱར་
བས་གཏེར་ལས་བཞེས་པར་གྲགས་)ལོ་ལྟར་བོད་ཟླ་༧ཚེས་༨ཉིན་འབྲས་
སྤུངས་ཀླུ་འབུམ། ལོ་ལྟར་བོད་ཟླ་༧ཚེས་༡༠ཉིན་ཡེར་པ་ཚེས་བཅུ། ལོ་ལྟར་
བོད་ཟླ་༤ཚེས་༡༠ཉིན་རྭ་སྒྲེང་ཁུ་བྱུག་མཆོད་པ་སོགས་དང་། དེ་མིན་ལྷོ་ཁ་
ཁུལ་སྨིན་གྲོལ་གླིང་དང་རྡོ་རྗེ་བྲག ཡར་འབྲོག་ཡོན་པོ་རྡོ་དགོན་སོགས་ཀྱི་
ལོ་ལྟར་སྤྲེལ་ཟླ་(བོད་ཟླ་༥)ཚེས་༡༠དང་སྤྲེལ་ལོ་སྤྲེལ་ཟླ་ཚེས་བཅུའི་སྒྲུབ་
མཆོད་དང་འབྲེལ་གར་འཆམ། ལྷོ་བྲག་མཁར་ཆུའི་ཚེས་༡༠གཙང་ཁུལ་ས་
སྐྱའི་སྒྲུབ་མཆོད་གར་འཆམ་སོགས་མདོར་ན། བོད་ཀྱི་དགོན་སྡེ་ཁག་གི་དུས་
ཆེན་ཧ་ཅང་མང་པོ་ཡོད་པ་རྣམས་ཚང་མར་དམངས་སྲོལ་དང་འབྲེལ་བ་ཤ་
སྟག་ཡིན།
བོད་དུ་དུས་ཆེན་མང་པོ་དེ་འདྲ་ཡོངས་བའི་རྒྱུ་མཚན་གང་
ཡིན་ནམ།
ལན། བོད་ཀྱི་དམངས་སྲོལ་དུས་ཆེན་རྣམས་རྩ་བའི་ཆ་ནས་སངས་
རྒྱས་ཆོས་ལུགས་དང་འབྲེལ་བ་ཤ་སྟག་ཡིན་ལ། དུས་ཆེན་མང་ཆེ་བ་སངས་
རྒྱས་ཆོས་ལུགས་དར་རྗེས་རིམ་བཞིན་བྱུང་བ་ཡིན་ཞིང༌། བོད་དུ་དུས་རབས་
བདུན་པའི་ནང་ནས་བཟུང་སངས་རྒྱས་ཆོས་ལུགས་རིམ་བཞིན་དར་རྒྱས་
བྱུང་རྗེས་བོད་མིའི་སེམས་ཁམས་ཀྱི་འདུ་ཤེས་འཛིན་སྟངས་དེ་རང་བྱུང་
ཁམས་ལ་སྐྱབས་འཇུག་ཞུ་བའི་གདོད་མའི་འདུ་ཤེས་འཛིན་སྟངས་རྙིང་པ་
རྣམས་ཡོངས་སུ་སེལ་ཏེ་ཆེས་ཡང་དག་པ་དང་རྩོད་བྲལ་གྱི་སེམས་ཁམས་
རིག་པ་སངས་རྒྱས་ཆོས་ལུགས་ཀྱི་ལྟ་བ་འདུ་ཤེས་འདི་དག་བོད་མིའི་སེམས་
ཁམས་སུ་རྩ་བ་ཟབ་མོ་ཚུགས་པ་དང༌། བོད་རིགས་མི་དམངས་ཡོངས་ཀྱིས་
ཡུལ་དུས་ཀྱི་རྣམ་པ་སྣང་ཚུལ་གང་དུའང་སངས་རྒྱས་ཆོས་ལུགས་ལ་དད་
འདུན་རྩེ་གཅིག་སུས་ཀྱང་ནམ་ཡང་འགོག་ཏུ་མེད་པའི་ལྟ་བ་འདུ་ཤེས་ཟབ་
མོ་རྩ་ཆེན་འདི་དག་གཏིང་ཟབ་ཏུ་ཚུགས་སའི་རྒྱུ་རྐྱེན་ལ་བརྟེན་ནས་གང་དུ་
སངས་རྒྱས་ཆོས་ལུགས་ཀྱི་དུས་ཆེན་རྣམ་པ་སྣ་ཚོགས་མང་པོ་ཡོད་པ་དེ་
དག་ལ་བོད་རིགས་མི་དམངས་མང་ཚོགས་མ་གྲོས་གཅིག་མཐུན་གྱིས་
ཐམས་ཅད་དགའ་དགའ་སྤྲོ་སྤྲོའི་ངང་ནས་ཞུགས་པའི་དམས་སྲོལ་དུས་ཆེན་
རྣམ་པ་མང་པོ་འདི་དག་བྱུང་བ་ཡིན། འདི་དག་གི་ཐོག་ནས་ཀྱང་བོད་མི་
རྣམས་ནི་ནང་ཆོས་ལ་ཧ་ཅང་དད་ཅིང་། བག་ཕེབས་སྤྲོ་སྣང་གིས་ཁེངས་
པའི་མི་རིགས་ཤིག་ཡིན་པ་དེ་བས་གསལ་བར་མཚོན་ཐུབ།
བོད་དུ་དུས་ཆེན་མང་བའི་རྒྱུ་རྐྱེན་སྐོར་ལ་ཕྱིས་འགའ་ཞིག་ནས་བོད་
ཀྱི་རང་བྱུང་ཁམས་ནི་“ཡང་ང་བའི་རང་བྱུང་ཁམས་”ཡིན་པ་དང་། “རང་
བྱུང་ཁམས་ཐབས་རྡུགས་”ཡིན་པ། “དུས་ཡུན་རིང་པོར་ཚོང་ལས་དཔལ་
འབྱོར་དར་རྒྱས་ཕྱིན་མེད་པ།”“ཆོས་ལུགས་ཁྱབ་སྤེལ”ཆེ་བ་སོགས་ཀྱི་རྒྱུ་རྐྱེན་
ལ་བརྟེན་ནས་དུས་ཆེན་མང་པོ་བྱུང་ལུགས་གསུངས་འདུག་པ་འདི་དག་ནི་
དངོས་པོའི་དོན་དངོས་གནས་སྟངས་ལ་ཆ་རྒྱུས་ཟབ་མོ་མེད་པའི་རང་
གཤིས་ལས་བྱུང་བ་ཞིག་ཡིན་རང་ཡིན། འཛམ་གླིང་ཡང་རྩེའི་བོད་ཀྱི་རང་
བྱུང་ཁམས་ནི་སྔར་ནས་གནས་གཤིས་ཚ་གྲང་སྙོམས་ཤིང་། ས་ཆུ་གཙང་ལ།
ས་ཁམས་ཡངས་པ། རྩི་ཤིང་སྣ་ཚོགས་དང་མུ་མཐའ་མེད་པའི་གདོད་མའི་
ནགས་ཚལ་སོགས་ཐོན་ཁུངས་ཕུན་སུམ་ཚོགས་ཤིང་། གསོ་རླུང་ལེགས་པ་
སོགས་རང་བྱུང་ཁམས་ཀྱི་ཁྱད་ཆོས་རྨད་དུ་བྱུང་བ་ཀུན་གྱིས་གཟིགས་ཆོས་
འདི་དག་“ཡ་ང་བ་”དང་“ཐབས་རྡུགས་”ཡིན་ན། འཛམ་གླིང་གོ་ལ་འདིའི་
ཐོག་ས་བབ་དམའ་ལ། གནམ་གཤིས་ཚ་གྲང་ཧ་ཅང་མི་སྙོམས་པའི་རང་བྱུང་
ཁམས་དེ་བས་“ཐབས་རྡུགས”ཀྱི་ཁུལ་མང་པོར་ག་དུས་ཡིན་ནའང“ཡ་ང་
བའི་རང་བྱུང་ཁམས་ཀྱིས་”གནོད་འཚེའི་དཀའ་སྡུག་ཚད་མེད་བཟོ་བ་
མཐོང་ཆོས་འདི་དག་གི་ཁུལ་དུ་དུས་ཆེན་དེ་བས་མང་པོ་ཡོད་དགོས་པ་
གོར་མ་ཆག་ལ། གཞན་ཡང་“བོད་དུ་སངས་རྒྱས་ཆོས་ལུགས་དར་ཁྱབ་ཐུབ་
པ་ནི་”དུས་ཆེན་མང་བའི་རྒྱུ་རྐྱེན་ལས་བྱུང་བ་ལྟ་བུར་གསུངས་འདུག་ཀྱང་
དེ་ལྟ་ན་བོད་ཀྱི་དམངས་སྲོལ་དུས་ཆེན་མང་པོ་འདི་དག་བོད་དུ་སངས་
རྒྱས་ཆོས་ལུགས་མ་དར་བའི་སྔ་རོལ་ནས་ཡོད་པ་ལྟ་བུར་ངོས་འཛིན་དགོས་
པས། དེ་ནི་རྒྱུ་འབྲས་མགོ་ལྡོག་ཏུ་སོང་བ་སོགས་བོད་དུ་དུས་ཆེན་མང་བའི་
རྒྱུ་རྐྱེན་གྱི་དགོངས་ཚུལ་འདི་དག་ནི་དངོས་པོའི་གནས་སྟངས་དངོས་ལ་ཆ་
རྒྱུས་མེད་པའི་རང་སྣང་འོལ་ཅི་ཙམ་གྱིས་གཡག་ར་རྟ་མགོར་འཛུགས་པའི་
དཔེ་ལྟར་བས་སོ།།

གཉིས། རྒྱན་གོས་སྐོར།

སྤྱིར་ན་སྔར་ཡང་གང་སར་རང་རང་འབྱོར་འཁོས་དྲག་ཞན་ལ་
བལྟོས་ཏེ་སྲོལ་རྒྱུན་ཕོ་མོའི་རྒྱན་གོས་ཀྱི་རྒྱུ་ཆའི་སྤུས་ཀ་ལེགས་ཞེན་གྱི་
རིན་ཐང་སོགས་ལ་དབྱེ་བ་ཡོད་མོད། འོན་ཀྱང་སྤྱིར་བཏང་བྱས་ན་སྔར་
ལྷ་ས་ཁུལ་གྱི་དམངས་ཁྲོད་སྐྱེས་པ་རྣམས་དབྱར་དགུན་སོ་སོ་ཕྱུ་པ་གང་
འདྲ་གྱོན་སྲོལ་ཡོད་དམ།
ལན། རང་རང་འབྱོར་འཁོས་ལ་བལྟོས་ཏེ་གོས་ཀྱི་རྒྱུ་ཆའི་རིན་ཐང་མི་
འདྲ་བ་སོགས་ཀྱི་དབྱེ་བ་ཡོད་མོད་ཀྱང་། སྤྱིར་བཏང་བྱས་ན་སྔར་ལྷ་ས་ཁུལ་
གྱིས་དམངས་ཁྲོད་ཀྱི་སྐྱེས་པ་རྣམས་དབྱར་དུས་སུ་སྣམ་བུ་སྤུ་ཕྲུག་སྲབ་
མོའམ། བོད་ཐེར་ལེགས་ཞན་གང་ཡིན་ཡང་ནག་པོའམ། དམར་སྨུག ཡང་ན།
བྱིང་(རམ་)སྔོ་ནག་གམ།རྒྱ་སྨུགནག་པོ་སོགས་གང་རུང་གི་ཕྱུ་པར་ཡང་བུར་
(རས་)སྔོ་པོའམ། གྲུའུ་ཙི་སྔོན་པོ་གང་རུང་གི་ཐུལ་བ་ནང་མ་ཕུད་ཕྱུ་པའི་
ནང་ངོས་མཐའ་བསྐོར་དུ་སྡེ་པན་(མཐའ་ལྕགས་)གཏོང་སྲོལ་དེ་ཡང༌། ཕུར་
རྩེ་གཡས་གཡོན་དང་གོང་བར་ཞེང་སོན་བཞི་ཙམ་རེ་དང་། དེ་མིན་གབ་
གཞུག་སོགས་མཐའ་བསྐོར་དུ་སྡེ་ཕན་མོན་གསུམ་ཙམ་ཅན་གྱི་ཕྱུ་པ་གྱོན་
སྲོལ་ཡོད་ལ། དུས་མཆོད་རྟེན་འབྲེལ་སོགས་ལ་འགོ་སྣམ་རྒྱ་སྨུག་དང་ཤས་
མ་ནག་པོ། གོས་ཆེན་ཚོས་གཅིག་མ་རྫ་མདོག་དང་རྒྱ་དམར་སོགས་གྱོན་
སྲོལ་དང༌། དགུན་དུས་ནི་སྣམ་སྤུ་ཆེན་མཐུག་པོ་དང་ལུ་གུའི་ལྤགས་ཆུང་
མཉེད་མའི་པགས་ཚག་ལ་བོད་ཐེར་སྲབ་མོ་ནག་པོའམ་རྒྱ་སྨུག་དང༌། ཡང་
ན། བྱིང་ནག་པོ་དང་སྔོ་ནག་སོགས་ཀྱི་ཕྱི་ཤ་གཡོགས་པའི་པགས་ཚག་དང༌།
ལོ་གསར་སོགས་གཟབ་གྱོན་དུ་པགས་ཚག་གི་ཕྱི་ཤར་འགོ་སྣམ་རྒྱ་སྨུག་དང་
སྔོ་ནག་སོགས། ཡང་ན། གོས་ཆེན་རྒྱ་དམར་དང་རྫ་མདོག་སོགས་ཀྱི་མཐའ་
བསྐོར་དུ་སྲམ་ལྤགས་ཕུར་རྩེ་དང་གོང་བར་སོར་དོ་ཙམ་ཅན་དང་། གབ་
གཞུག་སོགས་མཐའ་བསྐོར་དུ་སོན་གང་ཙམ་གྱི་མཐའ་རྒྱན་ཅན། དུས་རབས་
ཉི་ཤུ་པའི་དུས་སྟོད་ཙམ་ནས་ཕྱི་ཕྱོགས་ཚོང་འབྲེལ་གྱི་ཆ་རྐྱེན་འོག་དབྱི་ཀྲ་
ལི་དང་ཨ་མེ་རི་ཀའི་ཐེར་མ་སྨྱུང་ལྗང་ངམ་རྒྱ་སྨུག་དུ་མདོག་སོགས་ཀྱི་
བཟོས་པའི་ཕྱུ་པ་གྱོན་སྲོལ་ཡང་དར། དབྱར་དགུན་ཕྱུ་པའི་སྐེད་རགས་ཧ་
ལམ་གཅིག་མཚུངས་ཏེ། ནམ་རྒྱུན་སྔར་བལ་ལས་བཏགས་པའི་སྐེད་རགས་
དམར་པོ་ཁ་མཛར་ཅན་ནམ། རས་དམར་པོ་དང་། ཕྱིས་གཟབ་གྱོན་དུ་གྲུའུ་
ཙི་དམར་པོ་ཁ་འཛར་ཡོད་མེད་ཅི་རིགས་ཀྱི་སྐེད་རགས་འཆིང་སྲོལ་ཡོད།
དབྱར་དགུན་གང་རུང་གི་ནམ་རྒྱུན་དང་གཟའ་གྱོན་གང་ཡིན་ཡང་། ཕྱུ་པ་
གྱོན་སྟངས་ཐད་རྩ་བའི་ཆ་ནས་འདྲ་ཞིང༌། རྒྱབ་ཏུ་རྒྱུན་སུལ་བཞིའམ། ལྔ་
དྲུག་ཙམ་སྡུད་སྲོལ་དེ་ཡང་ཕྱུ་པ་རྡོག་སྟངས་ལྷམ་སྒྲོགས་ཀྱི་མཚམས་ཙམ་
བར་དང་།ལོ་ན་རྒན་པ་ཚོས་དེ་ལས་འཇོལ་ཙམ་བྱས་ནས་གྱོན་སྲོལ་ཡོད།
དབྱར་དུས་སྟོད་ཐུང་ཀ་ཅི་དཀར་པོ་དང་། འབུ་རས་དཀར་པོ། གཟའ་
གྱོན་དུ་གྲུའུ་ཙི་དཀར་པོ་སོགས་གང་རུང༌། དགུན་དུས་སྣམ་སྤུ་ཕྲུག་ནག་པོ་
དང༌། ཚ་རུའི་སྟོད་ཐུང་ལ་རྒྱབ་ཤ་རས་སྔོ་ནག་དང༌། ནག་པོ་སོགས་ཀྱི་རྒྱབ་
ཤ་ཅན། གཟའ་གྱོན་དུ་གོས་ཆེན་ཚོས་གཞི་སྔོ་ནག་དང་ནག་པོ་རྒྱ་སྨུག་དང་
ཡང་ན་འགོ་སྣམ་རྒྱ་སྨུག་སོགས་རྒྱབ་ཤ་ཅན་ནམ། ཤད་མའི་སྟོད་ཐུང་སོགས་
ཀྱང་གྱོན་སྲོལ་ཡོད།
སྔར་ལྷ་ས་ཁུལ་གྱི་དམངས་ཁྲོད་སྐྱེས་པ་རྣམས་དབྱར་དགུན་སོ་སོར་
ཞྭ་ལྷམ་གང་འདྲ་གྱོན་སྲོལ་ཡོད་དམ།
ལན། སྔར་ལྷ་ས་ཁུལ་གྱི་སྐྱེས་པ་རྣམས་སྔར་དུས་རབས་ཉི་ཤུ་པའི་དུས་
འགོ་ཙམ་དུ་ཞྭ་མོ་རྨོག་རིལ། ཞེས་རས་ནག་པོའམ་སྔོ་ནག གོས་ཆེན་ཚོས་
གཅིག་མ་ཚང་བཞི་གོང་མཚུངས་རྣ་ཅོག་ཆེ་བ་གཉིས་དང་ཆུང་བ་གཉིས་
ཅན་ལྤགས་པའི་ཚིབ་སྤུ་མའམ་མོ་ལ་བྱིང་ཞེས་པའི་རས་སྤུ་ལྡན་ཚོས་གཞི་རྒྱ་
སྨུག་དང་སྔོ་ནག་སོགས་གང་རུང་། སྟེང་དུ་ཀིང་ཀབ་དཀར་པོའི་རྒྱན་ལྡབས་
ལ་འགའ་ཞིག་ནས་ཞྭ་མོའི་ཏོག་གམ་མཛེས་རྒྱན་ལྟ་བུར་བྱུ་རུ་ཧ་ཅང་ཆུང་
བ་ཞིབ་མོ་བསླུས་སའི་ཏོག་ལྡན་ཞིག་ཀྱང་གྱོན་སྲོལ་དང༌། དུས་ཕྱིན་ཏེ་དུས་
རབས་ཉི་ཤུ་པའི་དུས་འགོ་ཙམ་ནས་རྒྱ་གར་ཕྱི་ཞྭ་ཞེས་པ་དར་བ་དེ་ལ་རྦ་དི་
ཞེས་ཆེ་ཙམ་ལ་དེ་ལས་ཆུང་བ་ཞིག ཚོས་གཞི་ས་མདོག་ཤས་ཆེ་ཞིང་། དེ་
རྗེས་མི་དྲག་འགའ་ཞིག་ནས་བཟོ་ལྟ་རྒྱ་གར་ཕྱིང་ཞྭ་དང་འདྲ་ལ་ཕྱི་ནང་
གཉིས་ཀ་སྤུ་མ་དུ་མདོག་དང་སྔོ་ནག་ཅན་ཞིག་ཀྱང་གྱོན་སྲོལ་དར། དེ་མིན་
ལོ་ན་རྒན་ཙམ་འགའ་དབྱར་དུས་སྐལ་བཟང་བསིལ་གཡབ་ཅེས་སྔར་རྒྱལ་
བ་བསྐལ་བཟང་རྒྱ་མཚོའི་སྐབས་དར་བར་གྲགས་པ་མདུན་ངོས་རིང་ཞིང་
ཉི་འོད་འགོག་ནུས་ཅན། རས་ཚོས་གཅིག་མ་ཚོས་གཞི་ཅི་རིགས་(དི་ནི་སེར་
སྐྱ་ཕོ་མོ་སུ་རུ་གིས་གྱོན་པ་)ཤིག་གྱོན་སྲོལ་ཡོད། དགུན་དུས་སུ་ཡང་གོང་
གསལ་ཚེ་རིང་ཀིང་ཁབ་གཅིག་པའང་གྱོན་པ་མ་ཟད། འགའ་ཞིག་ནས་
དམག་ཞྭའི་བཟོ་ལྟ་ཅན་ལ་ཝ་པགས་སོགས་ཀྱིས་རྣ་ཅོག་གཡས་གཡོན་དང་
མདུན་ངོས་སྦྱར་བ་སོགས་གྱོན་སྲོལ་ཡོད།
སྔར་ལྷ་ས་ཁུལ་གྱི་སྐྱེས་པ་ཚོས་དབྱར་དུས་རྐང་ལྷམ་སྔར་ཟོན་པ་
དང་། ཕྱིས་རྒྱ་གར་བརྒྱུད་ཐོན་པའི་ཀོ་བ་ནག་པོ་པའམ་རྒྱ་སྨུག་གི་འཇུར་
རྟ་ཡུ་ཐུང་། དགུན་དུས་ཀོ་ཏོ་ཞེས་རི་དང་ཡུ་བ་སོགས་དབྱར་ཟོན་དང་
འདྲ་ལ་མཐིལ་ནས་ལྡེབས་བར་གཡག་ཀོ་མཉེས་མས་བཏུམ་པ་ཞིག ཕྱིས་རྒྱ་
གར་ཇུ་རྟ་ཡུ་རིང་ངམ།ཤུལ་ཙི་ཞེས་པ་སོགས་གྱོན་སྲོལ་ཡོད།
སྔར་ལྷ་ས་ཁུལ་གྱི་དམངས་ཁྲོད་སྐྱེས་པ་ཚོའི་སྐྲའི་ལན་བུ་གང་འདྲ་
བསླ་སྲོལ་ཡོད་དམ།
ལན། སྔར་ལྷ་ས་ཁུལ་དམངས་ཁྲོད་སྐྱེས་པ་རྣམས་སྔ་དུས་སྐྲའི་ལྷད་མ་
ལྕང་ལོ་ཞེས་ལན་བུ་གཅིག་བསླས་པའི་རྩེ་མོར་སི་ཤན་དམར་པོའི་སྐྲ་གཞུག་
ཐམ་གང་ཙམ་གྱི་མགོར་པད་ཅུས་ཞེས་སི་ཤན་ཚོས་སྣའི་འཚེམ་དྲུབ་ཤོ་མིག་
འགའ་ཡོད་པ་ཞིག་བཏགས་སྲོལ་ཡོད་རུང་།དུས་ཕྱིས་ཙམ་ནས་སྐྱེས་པ་མང་
པོ་ཞིག་གིས་ཀོང་སྐྲ་ཞེས་ལན་བུ་གཉིས་ཅན་གྱི་སྣེ་མོ་གཉིས་ལ་སི་ཤན་
དམར་པོ་ལྷུག་མ་སྐྲ་དང་ལྷན་ཅིག་བསླས་ཏེ་སྣེ་མོ་གཉིས་ཀྱི་རྩེ་མདུད་པས་
སྦྲེལ་ནས་མགོ་ལ་དཀྲི་སྲོལ་ཞིག་ཀྱང་དར་ཡོད།
སྔར་ལྷ་ས་ཁུལ་སྐྱེས་པ་ཚོའི་རྒྱན་ཆ་གང་འདྲ་འདོགས་སྲོལ་ཡོད་
དམ།
ལན། སྔར་ལྷ་ས་ཁུལ་དམངས་ཁྲོད་སྐྱེས་པ་ཚོའི་རྣ་ཅོག་གཡོན་དུ་
གསེར་གྱི་རྣ་ལོང་དང༌། གཡས་སུ་རྣ་གཡུ་ཞེས་གཡུ་ཞིག་འདོགས་སྲོལ་ཡོད་
ཅིང་། དེའང་རང་རང་འབྱོར་འཁོས་ལ་གཞིགས་ཏེ་རྣ་ལོང་ལ་མཚོན་ན
གསེར་སྒོར་གསུམ་མའམ། བཞི། ལྔ་སོགས་ལ་འབོར་ཀོང་གིས་དཀྱིལ་དུ་གཡུ་
སྤུས་ལེགས་ཆེ་ཙམ་གྱིས་བརྒྱན་པ་དང་རྣ་གཡུ་ནི་“ཕོ་རྣ་ཡུ་ཅན་ལ་དགྲ་ལྷ་
འཁོར་”ཞེས་རྣ་གཡུ་ནི་གལ་ཆེའི་རྒྱན་དུ་རྩིས་ནས་བོད་གཡུའམ་རྒྱ་གཡུ་
ལེགས་པ་དང་བསྟོད་ཆེན་པོ་བྱེད་པ་དང་། གཞན་ཡང་སྐྱེས་པ་ཚོས་ཀྱང་
གསེར་གྱི་ཚེགས་ཁེབས་གཡུ་ཁྲས་བརྒྱན་པ་ལག་གཡོན་གྱི་མཛུབ་མོ་དགུང་
མཛུབ་བའམ། སེན་མཛུབ་ལ་གྱོན་པ་(ཕྱིས་གསེར་གྱི་མཛུབ་དཀྲིས་ཀྱང་གྱོན་
སྲོལ་དར་)ལག་གཡས་པའི་མཐེབ་བོང་དུ་སྔར་རྦ་སོའི་ཤབ་སྲད་དམ་རྫུལ་
དང་།མ་ཊི་ཧོའོ།གཡང་ཊི་གང་རུང་གི་ཤབ་སྲད་གྱོན་སྲོལ་ཡོད།
འགའ་རེས་ནས་སྐེ་རྒྱན་དུ་གཟི་རྩ་ཚིན་རེ་ཙམ་རྒྱུན་དུ་འདོགས་སྲོལ་
ཡང་ཡོདའབྱོར་འཁོས་ཞན་པ་ཐ་ན་སྤྲང་པོ་ཡིན་ཡང་རག་དང་དངུལ་གང་
རུང་གི་རྣ་ལོང་ལ་གཡུའི་ཚབ་དོ་ལོ་སྔོན་པོས་བརྒྱན་པ་དང་། རྣ་གཡུ་ཐབས་
ཆག་ལས་མེད་ཀྱང་འདོགས་སྲོལ་ཡོད།
སྔར་ལྷ་ས་ཁུལ་སོགས་སུ་གཞུང་ཕྱོགས་མི་སྣ་མིན་པའི་སྐྱེས་པ་ཚོས་
གཞུང་ཕྱོགས་མི་སྣའི་གོས་རྒྱན་དང་འདྲ་བ་འགའ་ཞིག་གྱོན་འདོགས་
ཆོག་གམ།
ལན། སྔར་ལྷ་ས་ཁུལ་སོགས་སུ་གཞུང་ཕྱོགས་མི་སྣ་མིན་པའི་དམངས་
ཁྲོད་སྐྱེས་པ་ཚོས་ཀྱང་གཉེན་སྒྲིག་རྟེན་འབྲེལ་ལམ། ཉེ་འཁོར་ཞིང་པའི་འོང་
བསྐོར་སོགས་སུ་སོག་བྱིལ་འདོགས་པ་དང་གོས་ཆེན་མཛོད་གོས་སེར་པོའི་
ཕྱུ་པ་གྱོན་ཞིང་། རྒྱ་གྲི་ཕུར་ཤུབས་འདོགས་པ་སོག་ཞྭ་གྱོན་པ་སོགས་བྱ་སྲོལ་
དེ་དག་རང་འདོད་རང་མོས་ངང་བྱེད་ཆོག
སྔར་ལྷ་ས་ཁུལ་དུ་དམངས་ཁྲོད་བུད་མེད་ཚོ་དབྱར་དགུན་སོ་སོར་
ཕྱུ་པ་དང་འོག་འཇུག་པང་གདན་སོགས་གང་འདྲ་གྱོན་སྲོལ་ཡོད་དམ།
ལན། སྔར་ལྷ་ས་ཁུལ་དུ་དམངས་ཁྲོད་བུད་མེད་ཚོས་དབྱར་དུས་ཕྱུ་
པ་ཕུ་མེད་ནམ་རྒྱུན་སྣམ་སྤུ་ཕྲུག་ནག་པོ་སྲབ་མོའམ། རས་འཇའ་ཙེ་ལན་
པར་སོགས་རས་ནག་པོའམ་སྔོ་ནག་སོགས་ལ་ལྡེ་པན་རས་ཡང་བུར་སྔོན་
པོའམ་ཟིང་དཀར་ཅན་དང་། གཟབ་གྱོན་སྐབས་འགོ་སྣམ་རྒྱ་སྨུག་དང་སྔོ་
ནག་སྔོ་སངས་སམ། ཤས་མ། ཕྱིས་རྒྱ་གར་བརྒྱུད་ནས་ཐོན་པའི་ཐེར་མ་སྨྱུང་
ལྗང་དང་། སྔོ་ནག ལྗང་ནག ཡང་ན་གོས་ཆེན་སྔོ་ནག་དང་། རྒྱ་སྨུག རྫ་
མདོག་སོགས་ཀྱི་ཕུ་མེད་གྱོན་པ་དང༌། ནམ་རྒྱུན་འོག་འཇུག་ཧོག་སེ་དང༌།
སི་ལིག་རས་སོགས་གཡུ་མདོག་གམ།ཚལ་ཁ།ཟིང་དཀར།ལྗང་སེ་ལྗང་ནག་
ཅི་རིགས་དང༌། གཟབ་གྱོན་སྐབས་གྲུའུ་ཙི་ཚོས་གཞི་གོང་མཚུངས་ཅི་
རིགས་གྱོན་སྲོལ་དང་། ་བཞིན་སྐ་རགས་ཀྱི་རྒྱུ་ཆ་དང་ཚོས་གཞི་རྩ་བའི་
ཆ་ནས་འོག་འཇུག་དང་ཕྱོགས་ཙམ་ཡིན། འོན་ཀྱང༌། ཞོ་སྟོན་སྐབས་ནོར་བུ་
གླིང་ཁར་ལྷ་མོའི་ལྟད་མོར་འགྲོ་སྐབས་དང་པོ་ཏ་ལར་མཆོད་མཇལ་དང་
མཇལ་དམངས་(ཏཱ་ལའི་བླ་མའི་མཇལ་ཁ་ཕྱག་དབང་ཞུ་བར་)འགྲོ་སྐབས་
བུད་མེད་ཚོ་དབྱར་དུས་ཀྱང་ཕྱུ་པ་ཕུ་ཡོད་ལས་ཕུ་མེད་གྱོན་ནས་འགྲོ་མི་
ཆོག དགུན་དུས་སུ་ཕྱུ་པ་ཕུ་ཡོད། ནམ་རྒྱུན་སྣམ་སྤུ་ཕྲུག་མཐུག་པོ་དང༌། སྤུ་
ཆེན། ཡང་ན། འདུ་གུའི་ལྤགས་ཆུང་མཉེད་མའི་པགས་ཚགས་རས་ནག་
པོའམ། སྔོ་ནག དུ་མདོག་སོགས་ཀྱི་རྒྱབ་ཤ་ཅན་དང༌། གཟབ་གྱོན་དུ་འགོ་
སྣམ་རྒྱ་སྨུག་དང་། ཡང་ན། གོས་ཆེན་སྔོ་ནག་དང་། དུ་མདོག ཕྱིས་ཞིག་རྡུ་
བརྒྱུད་ནས་ཐོན་པའི་ཕྱི་རྒྱལ་གྱི་ཐེར་མ་རྒྱ་སྨུག་དང་།སྔོ་ནག རྫ་མདོགདུ་
མདོག་སོགས་ཀྱི་རྒྱབ་ཤ་དང་མཐའ་བསྐོར་དུ་སྲམ་ལྤགས་ཀྱིས་མཐའ་
བརྒྱན་ཅན་གྱོན་སྲོལ་ཡོད།པང་གདན་ནི།དབྱར་དགུན་སྲབ་མཐུབ་ཕྲན་བུ་
མི་འདྲ་བ་ཙམ་དང༌་། ནམ་རྒྱུན་དང་གཟབ་གྱོན་གཉིས་རྒྱུ་ཆ་ཕྲན་བུའི་མི་
འདྲ་བ་ཙམ་ལས། སྣམ་བུ་དང༌། ཤས་མ། འགོ་ལ་པ་ནི། སི་ཤན་བཅས་གང་
རུང་ཚོས་སྣའི་འཇའ་སྒྲིག་ཁྲ་ལིང་དང༌། ཕྲ་ཆུང་(ཕྲ་ཞིབ་)ཚོས་གཉིས་མ་ཅི་
རིགས་དང༌། གོས་ཆེན་རྟ་ཆག་མངགས་བཏགས་ཚོས་གཉིས་སོགས་ཀྱི་
མཐུད་པང་ཅན། རྒྱ་སེའི་སྒྲོག་གདན་སོགས་རྩ་བའི་ཆ་ནས་དེང་སྐབས་
ཀྱང་རྒྱུན་མཐུད་སྤྱོད་སྲོལ་ལྟར་ཡིན།
སྔར་ལྷ་ས་ཁུལ་གྱི་དམངས་ཁྲོད་ཀྱི་བུད་མེད་ཚོས་ཞྭ་ལྷམ་གང་འདྲ་
གྱོན་སྲོལ་ཡོད་དམ།
ལན། སྔར་ལྷ་ས་ཁུལ་གྱི་དམངས་ཁྲོད་བུད་མེད་ཚོས་སྔ་དུས་སུ་ཞྭ་མོ་
གཞི་ཕྱིངས་པ་སོགས་ལ་རས་སམ་གོས་ཆེན་ཚོས་གཅིག་མ་སྔོ་ནག་སོགས་ཀྱི་
ཕྱི་ཤ་ཅན་ལ་ཀིང་ཀབ་དཀར་པོ་ཕྲ་མོའི་རྒྱན་སྤྲོས་ཅན། རྣ་ཅོག་ཆེ་ཆུང་བཞི་
ལ་རིའུ་ནག་པོའི་པགས་པའམ་ཞུམ་བུ་ནག་པོའི་པགས་པ་སྦྱར་བ་སོགས་
གྱོན་སྲོལ་མ་ཟད་ལོ་ན་རྒན་ཙམ་ཚོས་ཧུའུ་རི་ཙི་ཞེས་ཕྱི་ཤ་རས་སྔོ་ནག་དང་
ལྗང་གུ་སོགས་ལ་ནང་ཤ་མོ་ལཱ་བྱིང་ངམ་རས་སྤུ་ལྡན་འགྲམ་པ་གཡས་
གཡོན་ཁེབས་པའི་ངོས་གཉིས་དང་རྒྱབ་ངོས་རིང་བ་ཞིག་ཀྱང་གོན་སྲོལ་
ཡོད། དུས་ཕྱིས་གཞི་ཕྱིངས་པ་ལ་གོས་ཆེན་རྒྱ་འདྲ་ཞེས་པ་སྔོ་སངས་དང་། རྒྱ་
སྨུག རྫ་མདོག ལྗང་ནག་གང་རུང་གི་ཕྱི་ཤ་ཅན་རྐྱང་པའོ། རྒྱ་སེའི་སྐེད་
བཅིངས་ཅན། རྣ་ཅོག་ཆེ་ཆུང་བཞི་སྔར་ལྟར་ལ་ཧའེ་ལུང་གི་པགས་པ་སྦྱར་
བ་ཞིག་གྱོན་སྲོལ་མ་ཟད་མྱང་ཞེས་བཟོ་ལྟ་དང་པགས་པ་སོགས་ཧ་ལམ་
གོང་དང་འདྲ་བ་ལ་ཕྱི་ཤ་ཐེར་མ་དུ་མདོག་གམ། སྨྱུང་ལྗང་སོགས་ལ་ཐོག་
མར་རྒྱ་སེའི་རྒྱན་སྤྲོས་མེད་པ་ཞིག་གྱོན་སྲོལ་དར་བ་དང་། དེ་ལའང་དེ་རྗེས་
འགའ་ཤས་ནས་སྤྱི་ཤ་གོས་ཚན་རྒྱ་འདྲ་རྒྱ་སེ་བཏང་བའམ། ཡང་ན། ཕྱི་ཤ་
ཐེར་མའི་རྒྱབ་མདུན་ལ་རྒྱ་སེ་གྲུ་བཞི་སྦྱར་བ་གཞིས་ཀྱང་གྱོན་སྲོལ་དར་ཡོད།
སྔར་ལྷ་སའི་དམངས་ཁྲོད་བུད་མེད་ཚོའི་དབྱར་དགུན་གྱི་ལྷམ་ནི།
དབྱར་དུས་ཟོན་པ་འབོལ་རིལ་ཞེས་ཟོན་མཐིལ་ཡན་ནས་གསལ་འཁོར་ཟོན་
འབོལ་སར་སོར་དོ་ལྷག་ཙམ་གྱི་ལྡེབས་སུ་སྲིང་སྐུད་དཀར་པོའི་འཚེམ་བུ་
གསེག་ཙམ་ལྔ་བརྩེགས་དང་བདུན་བརྩེགས་གང་རུང་ཡོད་པ་ཞིག་ལ་འགོ་
སྣམ་མམ་སྣམ་བུ་སྤུས་ལེགས་དམར་པོའི་གསལ་འཁོར་དང་ལྗང་གུའི་ཟོན་
འབོལ་གྱི་མདུན་རྒྱབ་ཏུ་སི་ཤ་ནམ། གོ་ལི་ཚན་སྣའི་མེ་ཏོག་སོགས་ཀྱི་ཕར་
ཅིན་(ཚེམ་དྲུབ་)རྒྱས་བསྡུས་ཅི་རིགས་ཀྱིས་རྒྱན་སྤྲོས་ཅན། ཟོན་སྤུ་སྣམ་བུ་
ནག་པོ་ཞེར་ཙམ།ལྷམ་སྒྲོག་སི་ཤན་ནམ་གོ་ལི། བལ་སྐུད་ཅི་རིགས་ཚོས་སྣའི་
འཇའ་སྒྲིག་ཅན་ཞིག་དང་། དེ་མིན་གཟབ་གྱོན་སོགས་ལ་ཟོན་པ་ཀོ་བརྩེགས་
ཞེས། ལྷམ་མཐིལ་དུ་གཡག་ཀོ་མཐུག་པོའམ་ཕག་ཀོ་གང་རུང་ཉིས་བརྩེགས་
སམ། གསུམ་བརྩེགས་ཅན་ཞིག་ཟོན་པའི་ལྡེབས་ཚེམ་དུ་སི་ཤན་ནམ། གོ་ལི་
ཚོན་སྣའི་འཇའ་སྒྲིག་ཅན་ལ་སྣམ་བུའམ། འགོ་སྣམ་དར་ལྗང་གི་གསལ་
འཁོར་ཟོན་འབོལ་སྟེང་། སྣ་རྒྱན་དང་རྟིང་རྒྱན་སོགས་ལ་སི་ཤན་ནམ། གོ་
ལིའི་སྐུད་པ་ཚོན་སྣའི་མེ་ཏོག་སོགས་ཀྱི་ཕར་ཅིན་(ཚེམ་དྲུབ)རྒྱས་བསྡུས་ཅི་
རིགས་ཀྱི་བརྒྱན་སྤྲོས་ཅན། རྐང་ཡུ་སྣམ་བུ་ནག་པོ་ཅན་ཞན་ཙམ། ལྷམ་
སྒྲོགས་སི་ཤན་ནམ། གོ་ལི། བལ་སྐུད་ཅི་རིགས་ཚོན་སྣ་བསྒྲིགས་ཏེ་བཏགས་
པ། དགུན་དུས་ཀྱི་ལྷམ་ཀོ་ཏོ་ཞེས་ལྷམ་མཐིལ་དང་ལྷམ་ལྡེབས་གཡག་ཀོ་
མཉེད་མ་མཐུག་པོས་བཏུམ་ཞིང༌། གསལ་འཁོར་ཟོན་འབོལ་སོགས་དབྱར་
ལྷམ་དང་ཧ་ལམ་འདྲ་བ་ཞིག་གྱོན་སྲོལ་ཡོད།
སྔར་ལྷ་ས་ཁུལ་གྱི་དམངས་ཁྲོད་བུད་མེད་ཚོའི་རྒྱན་ཆ་གང་འདྲ་
འདོགས་སྲོལ་ཡོད་དམ།
ལན། སྔར་ལྷ་ཁུལ་དམངས་ཁྲོད་བུད་མེད་ཚོའི་རྒྱན་ཆ་ནི། གཞི་རྐང་
རང་རང་འབྱོར་འཁོས་ལ་གཞིགས་པའི་རྒྱན་ཆའི་རིན་ཐང་ཆེ་ཆུང་དང་རྒྱས་
སྤྲོས་ཅི་རིགས་ཡོད་པ་སྨོས་ཅི་དགོས་ལ། ལྷ་ཁུལ་འདི་ནི་བོད་དབུས་གཙང་
གིས་གཙོས་སྟོད་སྨད་མི་སྣ་འདུས་ཁུལ་གཙོ་བོ་ཞིག་ཀྱང་ཡིན་གཤིས།
དམངས་ཁྲོད་བུད་མེད་ཚོའི་རྒྱན་ཆའང་འདྲེག་མ་ལྟ་བུར་གནས་པ་སྟེ། གཙོ་
བོ་དབུས་གཙང་འདྲེས་མ་ལྟ་བུ་ཡིན་ཅིང་། དཔེར་ན། སྤ་ཕྲུག་ལ་མཚོན་ན།
དབུས་ཁུལ་གྱི་དབྱིབས་གཟུགས་ཟུར་གསུམ་ལྟ་བུའི་མདུན་ངོས་ར་ཟུར་
གཉིས་ཐུང་ཙམ་དང་རྒྱབ་ངོས་ཀྱི་ར་ཟུར་རིང་ཙམ་ཡོད་པ་ཞིག་ལ་སྤ་
གདན་འགོ་སྣམ་དམར་པོའི་བཏུམས་ཀྱི་སྟེང་གཡུ་བྱུར་སྤེལ་མས་བརྒྱན་པ་
ཞིག་དང༌། སྔར་སྤ་ཕྲུག་འོག་ཏུ་ལན་ཙེ་ཞེས་སྐྲ་རྫུས་མདུན་ངོས་ར་གཉིས་
དང་རྒྱབ་ངོས་ལྷད་མ་རིང་པོ་གཉིས་གློད་པའི་རྩེ་མོར་སྐྲ་གཞུག་དང་རྒྱབ་
ཏུ་སྐྲ་སྦྲེལ་ཞེས་མུ་ཏིག་གམ་ཉ་ལྕིབས་ཀྱིས་ལྷད་མ་གཉིས་པོ་སྦྲེ་བ་ཅན་ཞིག་
འདོགས་སྲོལ་ཡང་ཡོད། དེ་མིན་གཙོ་བོ་གཙང་ཁུལ་གྱི་སྤ་ཕྲུག་དབྱིབས་
གཟུགས་སྤ་སྒོར་དང་གཞུང་དབྱིབས་ཅན་གཡུ་བྱུར་གྱིས་བརྒྱན་ཙང་གཡུ་
བྱུར་གྱི་བར་བར་དུ་མུ་ཏིག་གི་ཚེམ་བུས་བརྒྱན་པ་གཞུང་དབྱིབས་ཅན་གྱི་
མཐོངས་སུ་མུ་ཏིག་དང་ཉ་ལྕིབས་གང་རུང་གིས་སྦྲེལ་ཏེ་བརྒྱན་པ་གྱོན་སྲོལ་
ཡང་ཡོད། སྐེ་རྒྱན་ནི་གསེར་གྱི་གའུ་ཟུར་བཞི་དང་། ཟུར་དྲུག བརྒྱད་ཤོག་
སོགས་ཀྱི་ངོས་སུ་གཙོ་བོ་གཡུ་དང་དེ་མིན་ཨིནྡྲ་ནི་ལ་དང་། ཕ་ལམ་སོགས་
ཀྱི་རྩ་ཆེའི་ཁྲས་ཚམ་ཚོམ་དུ་བརྒྱན་པ་དང་། གསུའི་སྐེ་ལུང་དུ་བྱུ་རུ་དང་གཟི།
མུ་ཏིག་སོགས་སྤེལ་མ་ཅི་རིགས་ཅན་ཞིག་ཡོད། དེ་མིན་སྤ་ཕྲུག་གྱོན་སྐབས་
ལན་ཙེ་(འགའ་ཞིག་གིས་ཐོག་མར་སོག་ཡུལ་ནས་དར་ཞེས་གསུངས་ཀྱང༌།
ཐ་སྙད་ལ་བརྟགས་ན་རྒྱ་སྐད་ལྟ་བུ་སྣང་ཞིང་། གང་ལྟར་བོད་དུ་སྔ་རབས་
ཤིག་ནས་གྱོན་སྲོལ་ཡོད་)ཞེས་སྐྲ་བརྫུལ་ལྟ་བུ་སྤ་ཕྲུག་གི་འོག་ཏུ་ར་ཅོ་ཀྲོང་
ཀྲོང་སོགས་དབྱིབས་ཅུང་མི་འདྲ་བ། རྒྱབ་ཏུ་ལན་བུ་གཉིས་ལྡན་ཧ་ཅང་རིང་
བ་ཞིག ལན་ཙེ་གྱོན་ན་རྣ་ཅོག་གཡས་གཡོན་གཉིས་ཀྱི་མདུན་ངོས་སུ་ཨད་
ཀོར་ཞེས་གཞི་གསེར་(འགའ་ཞིག་དངུལ་ལས་བྱས་པའང་ཡོད་)ལ་གཡུ་ཁྲས་
བརྒྱན་པའི་ནར་མོ་ཞིག་འདོགས་སྲོལ་མ་ཟད། གཟབ་མཆོར་སོགས་ལ་
མདུན་ངོས་སུ་སྡིག་ར་གློ་འདྲེན་ཞེས་གཞི་གསེར་དངུལ་གང་རུང་ལས་
བཟོས་པ་ཚགས་རིས་ཀྱི་རྒྱན་སྤྲོས་དང་བཅས་པ་ལ་གཡུ་ཁྲས་བརྒྱན་ཅིང༌།
དེའི་སྣེ་མོ་གཡས་གཡོན་གྱི་ངོས་གཅིག་ལ་བྱུ་རུའི་ཕྲེང་ཤལ་ཉིས་བཀུག་ཅན་
གྱི་དུམ་མཚམས་ལ་གཡུ་དང༌། ངོས་གཅིག་ལ་མུ་ཏིག་གི་ཕྲེང་ཤལ་ཉི་བཀུག་
ཅན་གྱི་དུམ་མཚམས་ལ་བྱུ་རུའི་རྒྱན་སྤྲོས་ཅན་ཞིག་དང་། རྒྱབ་ངོས་སུ་རྦ་
ཁུག་ཁབ་ཤུབས་ཞེས་གཞི་དངུལ་ལ་གསེར་ཚགས་བརྒྱབ་པ་ཅན་དང་། ཛུལ་
གྱི་ཀན་ཁྲང་ཞེས་པའི་དོ་ཤལ་རིང་མོ་སོགས་ཀྱང་འདོགས་སྲོལ་ཡོད། སྤ་ཕྲུག་
དང་གའུ་སོགས་ནི་ལོ་གསར་རམ། རྟེན་འབྲེལ་དུས་མཆོད་སོགས་སུ་གྱོན་
འདོགས་བྱེད་པ་ལས། ནམ་རྒྱུན་གྱོན་འདོགས་བྱ་སྲོལ་ཧ་ལམ་མེད། གཉེན་
སྒྲིག་མ་བྱས་པའི་བུ་མོ་ཚོས་སྐྲ་ལྕང་ལོ་ཞེས་སྐྲའི་ལན་བུ་གཅིག་ལས་གཉིས་
ཅན་བསླ་སྲོལ་མེད་ལ། པང་གདན་འཆིང་སྲོལ་ཡང་མེད་པ་དང༌། ལོ་གསར་
སོགས་དུས་མཆོད་སྐབས་འགའ་ཞིག་ནས་དུས་ཕྱིས་གསེར་གྱི་གའུ་གཟེ་མ་
ར་མགོ་གཡུ་ཁྲས་བརྒྱན་པ་འདོགས་སྲོལ་ལས། སྤ་ཕྲུག་གྱོན་སྲོལ་མེད། བུད་
མེད་རྒན་དར་ཚོས་ནམ་རྒྱུན་ཡང་གསེར་གྱི་མཛུབ་རྒྱན་འདམ་མ་ལྔ་ལྡན་
སོགས་ཀྱི་གཟུགས་ལ་གཡུ་ཁྲས་བརྒྱན་པའང་གྱོན་སྲོལ་ཡོད།
གཞིས་རྩེ་ཁུལ་གྱི་སྲོལ་རྒྱུན་ཕོ་མོའི་གྱོན་གོས་ལ་ཁྱད་ཆོས་གང་དང་
གང་ལྡན་ཡོད་དམ།
ལན། གཞིས་རྩེ་ཁུལ་གྱི་རྒྱན་གོས་ལ་འབྲོག་པའི་རྒྱན་གོས་ཀྱི་ཁྱད་ཆོས་
ལྡན་ཞིང༌། གཅིག་ནས་གྲང་དུས་སུ་གྲང་ངར་འགོག་པའི་ནུས་པ་ཆེ་ལ།
གཉིས་ནས་གནམ་གཤིས་ཚ་དུས་སུ་ཚ་དྲོད་ཕྱིར་ཐོན་སླ་བའི་ནུས་པ་ལྡན་
ཞིང་། གསུམ་ནས་བརྐྱངས་སྐུམ་བདེ་བ་སོགས་ལས་ཀ་བྱེད་སླ་བའི་ནུས་པ་
ལྡན་ཡོད། ལྷག་པར་དུ་འབྲོག་ཁུལ་གྱི་གྱོན་གོས་མང་པོ་ཞིག་ར་ལུག་དང་།
ནོར་ཕྱུགས་ཀྱིས་བལ་སྤུ་དང་པགས་པས་བཟོས་ཏེ་གྲང་ངར་འགོག་སྲུང་གི
ནུས་པ་ཆེ་བས། ཕྱི་འགྲོའི་སྐབས་སུ་མལ་གོས་ཀྱི་ནུས་པ་ཐོན་གྱི་ཡོད་སྟབས།
འགྲོ་དུས་འཁྱེར་བདེ་བ་དང་གྱོན་དུས་གྱོན་སླ་བ་སོགས་ཀྱི་ཁྱད་ཅོས་ལྡན་
ཡོད།
ཞིང་འབྲོག་ཁུལ་གྱི་གྱོན་གོས་རྒྱུ་ཆ་དང་བཟོ་དབྱིབས་སོགས་གང་
འདྲ་གྱོན་སྲོལ་ཡོད་དམ།
ལན། ཞིང་ཁུལ་དུ་སྐྱེས་པ་ཚོའི་ཕྱུ་པའི་རྒྱུ་ཆ་འབྲོག་ཁུལ་གྱི་ཕྱུ་པའི་
རིགས་རྣམས་ཕུད་རྒྱུ་ཆ་མང་ཆེ་བ་རས་དང༌། སྣམ་བུའི་རིགས། གོས་ཆེན་གྱི་
རིགས། ཐེར་མའི་རིགས་སོགས་ཤས་ཆེ་ཞིང༌། འབྲོག་ཁུལ་དུ་ལུག་གི་བལ་
དང་། འབྲི་གཡག་གིས་ཁུ་ལུ་དང་རྩིད་པས་བཟོས་པའི་ཟོན་པ་ལྷམ་དང་།
ལྤགས་པ་དང་རས་ལས་གྲུབ་པའི་ཀོ་ཏོ། རས་ཀྱིས་བཟོས་པའི་རས་ལྷམ།
འབྲི་གཡག་གིས་ལྤགས་པས་བཟོས་པའི་ཀོ་ཟོན་གྱི་རིགས་གྱོན་ཞིང་། ཞིང་
ཁུལ་དུ་མང་ཆེ་བ་ཟོན་པ་ལྷམ་དང་དེ་བཞིན་ཀོ་ལྷམ་དང༌། རས་ལྷམ། ཀོ་
ལྷམ་ཡུ་རིང་སོགས་གྱོན་སྲོལ་ཡོད་ལ།
ལུག་ལྤགས་དང་འབྲི་གཡག་གི་པགས་པ་མཉེས་ནས་བཟོས་པའི་ཚ་
རུའི་སྟོད་ཐུང་དང༌། གཡིའི་ལྤགས་པས་བཟོས་པའི་སྟོད་ཐུང་། དེ་མིན་བལ་
སྐུད་གཀྱིས་བསླས་པའི་སྦ་ལན། སྣམ་བུས་བཟོས་པའི་སྟོད་ཐུང་ཕུ་ཡོད་ཕུ་
མེད། གཞན་ཡང་རས་དང་། གོས་ཆེན། ཐེར་མ་སོགས་ལས་གྲུབ་པའི་སྟོད་
ཐུང་བཟོ་ལྟ་དང་ཚོད་གཞི་སྣ་ཚོགས་ཡོད་པ་དང་། ཞྭ་མོ་ནི་འབྲོག་པ་ཚོས་
རང་གིས་འཚེམ་གྲུབ་བྱས་པའི་པགས་ཞྭ་དང༌། དེ་བཞིན་པགས་པ་དང་
རས་མཉམ་བསྲེས་ལས་གྲུབ་པའི་ཞྭ་མོ་ཡོད་པ་མ་ཟད། ཚ་རུའི་ཞྭ་མོ། ཕྱིང་
པས་བཟོས་པའི་ཕྱིང་ཞྭཞུ། རས་སྣ་ཚོགས་ལས་བཟོས་པའི་རས་ཞྭ། དེ་མིན་ཝ་
མོའི་པགས་པས་བཟོས་པའི་ཝ་ཞྭའང་ཡོད། ཞིང་ཁུལ་དུ་ཞྭ་མོ་ཚེ་རིང་སྐྱིན་
ཁེབ་དར་སྲོལ་ཆེ། གཞན་ཡང་འབྲོག་ཁུལ་དུ་དར་བཟོ་ཆེ་བའི་གློ་ཟུང་དང་།
འབའ་ཁུག མེ་ལྕགས། དངུལ་གྱི་སྐེད་ཆབ། བོད་གྲི་སོགས་ཡོད།
གཞིས་རྩེ་ཁུལ་སྐྱེས་པ་རྣམས་ཀྱིས་དབྱར་དགུན་སོ་སོར་ཕྱུ་པ་གང་
འདྲ་གྱོན་སྲོལ་ཡོད་དམ།
ལན། ཞིང་ཁུལ་དུ་དཔོན་རིགས་དང་ཁྱིམ་ཚང་ཆེ་གྲས་ཀྱིས་སྐྱེས་
ཚོས་དབྱར་དུས་སུ་གོས་ཆེན་ཕྱུ་པ་དང༌། ཐེར་མའི་ཕྱུ་པ་གྱོན་པ་མང་ཞིང་།
ཁྱིམ་ཚང་སྤྱིར་བཏང་གི་སྐྱེས་པ་ཚོས། ཐེར་མ་དང་རས་ཕྱུག་གྱོན་པ་མང་བ།
དགུན་དུས་སུ་ཁྱིམ་ཚང་དྲག་གྲས་ཀྱིས་ཚར་རུའི་ཕྱུ་པ་དང་། སྟག་ལྤགས་
དང་། གཟིག་ལྤགས།སྲམ་ལྤགས།ཡང་ན་གཡི་ལྤགས་ཀྱིས་མཐའ་བརྒྱན་བྱས་
པའི་ཐེར་མ་དང༌། ཤན་མའི་ཕྱུ་པ་དང་།ཁྱིམ་ཚང་སྤྱིར་བཏང་བས་ཤན་མའི་
ཕྱུ་པ་དང་། ཕྱུ་པ་ལྤགས་ཚག སྣམ་བུའི་ཕྱུ་པ་གྱོན་ཅིང་། ཕྱུ་པའི་ཚོས་མདོག་
མང་ཡང་སྤྱིར་བཏང་་ཚོས་གཞི་གསུམ་ཡོད་པ་ནི་དཀར་པོ་དང་། ནག་པོ།
རྒྱ་ཚོས་གསུམ་ཡིན། ཕྱུ་པ་རྒྱ་ཚོས་ནི་སྤྱི་ཚོགས་རྙིང་པའི་སྐབས་སུ་གཉེར་པ་
ཕྱི་གཉེར་ནང་གཉེར་དང་གཟིམ་དཔོན་ཚོས་གྱོན་སྲོལ། སྤྱིར་བཏང་བྲན་
གཡོག་གིས་ཕྱུ་པ་སྨུག་ཆུང་གྱོན་པ་ལས་དམར་རྐྱང་དང་ནག་རྐྱང་གྱོན་སྲོལ་
མེད། སྒྱེའུ་ཞེས་མི་ཚང་ཆེ་མོའི་སོ་ནམ་བྱེད་མཁན་གྱིས་ཕྱུ་པ་དཀར་རྐྱང་
གྱོན་དགོས། ས་གནས་སྲིད་གཞུང་གི་ལས་གནས་ཡོད་པའི་དྲུང་ཡིག་དང་།
རྩིས་པ། རྫོང་གི་ལས་དྲུང་སོགས་ཀྱིས་ཕྱུ་པ་ཤད་མར་གྲུའུ་ཙི་ཚལ་ཁའི་སྐེད་
རགས་འཆིང་བ། ལྕང་ལོ་གཅིག་མར་སྟོང་སྐུད་ཀྱི་སྐྲ་གཞུག་བཅིངས་ཤིང་།
སྐེད་རགས་ཀྱི་ཁ་འཛར་དེ་མདུན་གྱི་གཡས་ཟུར་དུ་དཔྱང་བ་དང༌། ཕྱུ་པར་
རྐུབ་སུལ་གཉིས་དུད་ཅིང་། ཞྭ་མོ་འབོག་ཏོ་གྱོན་པའི་ཁར་རྣ་ཅོག་གཡོན་
མར་སོག་བྱིལ་འདོགས་པ། རྫོང་དཔོན་གྱིས་རྒྱུན་པར་གོས་ཆེན་སེར་པོའི་ཕྱུ་
པ་གྱོན་ཞིང་། ཤོད་དྲུང་ཆོས་སྐྲ་ལྕོག་ཤོངས་ཙམ་གྱི་འབོག་ཏོ་ཆུང་ཆུང་ཞིག་
གྱོན་སྲོལ་ཡོད། རྫོང་དཔོན་མིན་པའི་སྤྱིར་བཏང་ཚོས་ཀྱང་རང་རང་འབྱོར་
འཁོས་ལ་གཞིགས་ཏེ། ནམ་རྒྱུན་གྱོན་མང་བ་ནི་དབྱར་དུས་སུ་གོས་ཆེན་
དང་། ཤད་མ། ཐེར་མ།རས་ཕྱུག་སོགས་དང་། དགུན་དུས་སུ་སྣམ་བུ་དཀར་
པོ་དང་ནག་པོ། ཚར་སློག་སོགས་གྱོན་པ། ཕྱུ་པའི་འོག་ཏུ་རས་དང་གོས་ཆེན།
འབུ་རས་སོགས་ཀྱིས་འོག་འཇུག་གྱོན་སྲོལདང༌། ཕྱུ་པ་རྒྱ་ལོག་ནི་རྟེན་འབྲེལ་
དང་ལྷ་གསོལ་ཀླུ་གསོལ་སོགས་ཀྱི་སྐབས་སུ་གྱོན་མང་ཞིང་། ཕྱུ་པ་དམར་པོ་
ནི་གྲྭ་བཙུན་རྣམས་ཀྱིས་གྱོན་སྲོལ་ལས་མི་རྐྱ་ཚོས་གྱོན་སྲོལ་མེད། ·འབྲོག་
ཁུལ་དུ་གནམ་གཤིས་ཀྱིས་རྐྱེན་པས་དབྱར་དགུན་གཉིས་སུ་ཕྱུ་པ་ལྤགས་
ཚག་གམ་ཚར་རུ་གྱོན་པ་མང་ལ། དབྱར་དུས་གནམ་གཤིས་ཚ་བ་ཆེ་བའི་
སྐབས་རས་ཕྱུག་ཀྱང་གྱོན་གྱིན་ཡོད།
གཞིས་རྩེ་ཁུལ་སྐྱེས་པ་རྣམས་ཀྱིས་དབྱར་དགུན་སོ་སོ་ཞྭ་ལྷམ་གང་
འདྲ་གྱོན་གྱི་ཡོད་དམ།
ལན། ཞིང་ཁུལ་དུ་དབྱར་དུས་སུ་སྣམ་བུས་མཐིལ་བྱས་པའི་ཟོན་པ་
ཐེར་ཟོན་དང་། རྩྭ་དྲེད་མས་མཐིལ་བྱས་པའི་དྲེད་ཟོན། ཟོན་པ་སྦུག་རིལ།
དེ་བཞིན་དཔོན་རིགས་སོགས་དང་མི་ཚང་ཆེ་གྲས་ཀྱིས་འཇུར་ཏ་ཡུ་རིང་
དང་ཡུ་ཐུང་ཀྱང་གྱོན། དགུན་དུས་སུ་གོང་གསལ་གྱི་ལྷམ་ཕུད་ད་དུང་ཀོ་
བས་ཟོན་པའི་མཐིལ་བྱས་ཤིང༌། སྒོ་སྣམ་དམར་པོ་དང་ལྗང་ཀུས་ཟོན་པའི་
གསལ་སྒོར་དང་བུམ་སྒྲིལ་བྱས་ལ། སྣམ་བུ་ནག་པོས་ཟོན་པའི་ཡུ་བ་བྱས་
པའི་ཟོན་པ་ལྷམ་དར་ཆེ། འབྲོག་ཁུལ་དུ་ལུག་གི་བལ་དང་། འབྲི་གཡག་གི་
ཁུ་ལུ་དང་རྩིད་པས་བཟོས་པའི་ཟོན་པ་ལྷམ་དང༌། ལྤགས་པ་དང་འགོ་སྣམ།
སྣམ་བུ། རས་བཅས་ལས་གྲུབ་པའི་ཀོ་ཏོ། འབྲི་གཡག་གི་པགས་པས་བཟོས་
པའི་ཀོ་ཟོན་གྱི་རིགས་གྱོནཔ། ཞྭ་མོ་ནི་ཞིང་ཁུལ་དུ་ཚེ་རིང་སྐྱིན་ཁེབ་དར་ཆེ་
ཡང་དེ་མང་ཆེ་བ་དུས་ཆེན་དང་རྟེན་འབྲེལ་སྐབས་སུ་གྱོན་པ་དང་། དགུན་
དུས་སུ་རྒྱུན་པར་ཚེ་རིང་སྐྱིན་ཁེབ་གྱོན་པ་ཡོད། དབྱར་དུས་སུ་ཕྱིང་ཞྭ་(རྒྱ་
གར་ཞྭ་མོ་ཡང་ཟེར་)དང་ལྤགས་སློག་གྱོན་པ། འབྲོག་ཁུལ་དུ་དགུན་དུས་སུ་
འབྲོག་པ་ཚོས་ལྤགས་ཞྭ་དང་། ཚ་རུའི་ཞྭ་མོ། དེ་བཞིན་ཝ་ཞྭ་གྱོན་པ་དང་།
དབྱར་དུས་སུ་རས་ཞྭ་དང༌། ཕྱིང་ཞྭ་གྱོན་པ་གནམ་གཤིས་གྲང་སར་དབྱར་
དུས་ཀྱང་ལྤགས་ཞྭ་དང་ཚ་རུའི་ཞྭ་མོ་གྱོན་པའང་ཡོད། སྤྱི་ཚོགས་རྙིང་པའི་
སྐབས་དཔོན་རིགས་ཚོས་རང་གི་གོ་ཐོབ་ལ་གཞིགས་ཏེ་སོག་ཞྭ་དང་འབོག་
ཏོ་སོགས་གྱོན་སྲོལ།
གཞིས་རྩེ་ཁུལ་སྐྱེས་པ་ཚོས་རྒྱན་ཆ་འདོགས་སྲོལ་གང་འདྲ་ཡོད་དམ།
ལན། དེ་སྔ་དཔོན་རིགས་འགས་རང་གི་གོ་ཐོབ་ལ་གཞིགས་ཏེ་རིམ་
བཞི་ཡན་སྐྲ་ལྕོག་གི་ངོས་སུ་གསེར་གྱི་གའུ་ཆུང་ཆུང་རེ་དང་དེའི་གཡོག་པོ་
ཚོས་ལྟག་རྒྱབ་ལྕང་ལོའི་སྟེ་གསེར་གྱི་གའུ་ཆུང་ཆུང་རེ་འདོགས་སྲོལ་ཡོད་
ཀྱང་ཡོད། སྤྱིར་བཏང་གི་སྐྱེས་པ་མང་ཆེ་བས་རྣ་བ་གཡས་པར་གཡུ་དང་བྱུ་
རུའི་རྣ་རྒྱན་དང༌། གཡོན་པར་ཨ་ལོང་འདོགས་པ་དང་། བྲང་ངོས་སམ་
མཆན་ཁུང་གཡས་སམ་གཡོན་དུ་སྐུ་དང་བྱིན་ལྡན་དངོས་པོ་བླུགས་པའི་
གསེར་དང༌། དངུལ། ཟངས་སོགས་རྒྱུ་ཆར་བྱས་པའི་དབྱིབས་སྒོར་སྒོར་དང་
གྲུ་བཞི་སོགས་མི་འདྲ་བའི་གའུ་(ཡུལ་སྐད་ལ་ལར་གའུ་འབྲལ་སྤངས་ཀྱང་
འདྲ་ཕང་ཡང་ཟེར་) འདོགས་པ་དང༌། སྐེ་ལ་གཟི་དང་གཡུ་བྱུར་གྱི་སྐེ་རྒྱན་
འདོགས་ཤིང་། མདུན་གཤམ་དུ་མེ་ལྕགས་དང་སྐེད་པར་སྒོར་སྒོར་དང་གྲུ་
བཞིའི་དབྱིབས་མི་འདྲ་བའི་སྲིད་པ་འཁོར་ལོ་དང་གྲི་ཆུང་འདོགས་སྲོལ་
ཡང་ཡོད།
གཞིས་རྩེ་ཁུལ་གྱི་བུད་མེད་ཚོས་དབྱར་དགུན་སོ་སོར་ཕྱུ་པ་གང་
འདྲ་གྱོན་སྲོལ་ཡོད་དམ།
ལན། ཞིང་ཁུལ་དུ་བུད་མེད་ཚོས་དབྱར་དུས་སུ་ཐེར་མ་དང༌། གོས་
ཆེན། རས་སོགས་ཀྱི་ཕྱུ་པ་ཕུ་མེད་གྱོན་པ་དང་། དགུན་དུས་སུ་སྣམ་བུ་དང་
ཤད་མ། པགས་ཚག །ཚ་རུ་ལ་སོགས་པའི་ཕྱུ་པ་ཕུ་ཡོད་གྱོན་ཞིང༌། ཕྱུ་པའི་
སྟེང་དུ་གོས་ཆེན་དང༌། ཤད་མ། ཐེར་མ། རས་སོགས་ཀྱི་སྟོད་ཐུང་དང་།
ཕྱུ་པའི་འོག་ཏུ་འབུ་རས་དང་། གྲུའུ་རྩེ། རས་འདྲ་མིན་སྣ་ཚོགས་དང་ཚོས་
གཞི་སྣ་ཚོགས་ཀྱི་འོག་འཇུག་གྱོན་ལ། མདུན་དུ་སྣམ་བུ་དང་ཤད་མ་སོགས་
ཀྱི་པང་གདན་ཁྲ་ལུགས་གང་རུང་འདོགས། དེ་འང་ལོ་ན་ལོན་པའི་བུ་མོ་
ཚོས་གཞི་ནས་པང་གདན་འདོགས་པ་ནི་གོམས་སྲོལ་ཡིན་ཞིང་པང་
གདན་གྱི་ཚོས་གཞི་སྟེ་ཁྲ་ལུགས་ནི་འཇའ་སྒྲིག་སྟངས་ཆེ་ཆུང་སྣ་ཚོགས་ཡོད་
ལ། རྒྱུ་ཆ་ནི་སྣམ་བུའམ་ཤད་མ་སོགས་ཡིན་པ་དང། སི་ཤན་སོགས་ལས་
གྲུབ་པའི་ཚོས་གཞི་སྣ་ཚོགས་ཀྱི་སྐྲ་གཞུག འཚེམ་གྲུབ་བམ། བཏགས་བསླས་
བྱས་པར་རིས་མོ་སྣ་ཚོགས་བཀོད་པའི་སྐ་རག་འཆིང་བ། དགུན་དུས་སུ་གཙོ་
བོ་སྣམ་བུ་དང༌། ཤད་མ། ཚ་རུ། པགས་ཚག་སོགས་ཀྱི་ཕྱུ་པ་དང་སྟོད་དུ་ཚ་
རུ་དང་། ཤད་མ། སྣམ་བུའི་སྟོད་གོས་གྱོན་པ།ལོ་ན་མཐོ་བ་སྐེག་ལོར་སླེབས་
སྐབས་ཕྱུ་པའི་རྒྱབ་ངོས་དང་ཡང་ན་སྟོད་གོས་ཀྱི་རྒྱབ་ངོས་སུ་ཉི་ཟླའི་རི་མོ་
འཚེམ་གྲུབ་བྱེད་པ་དང་། ལོ་ན་བརྒྱད་ཅུར་ལོན་པའི་རྒན་འཁོགས་ཚོས་
སྐེག་ལོའི་བར་ཆད་ཟློག་ཆེད་དུ་བརྒྱད་ཅུ་གོས་དཀར་ཞེས་སྣམ་བུ་དཀར་
རྐྱང་དང་ཡང་ན་ཤད་མ་དཀར་རྐྱང་གིས་ཕྱུ་པའང་གྱོན་སྲོལ་ཡོད་པ་དེ་ལ
ཕོ་མོའི་དབྱེ་བ་མེད།
འབྲོག་ཁུལ་དུ་གནམ་གཤིས་ཀྱིས་རྐྱེན་པས་དགུན་དུས་སུ་གཙོ་བོ་
པགས་ཚགས་དང་། ། ཚ་རུའི་ཕྱུ་པ་གྱོན་པ་དང༌། ཤད་མ་དང་སྣམ་བུའི་ཕྱུ་
པའང་གྱོན་མཁན་ཡོད་ཅིང༌། དབྱར་དུས་སུ་གཙོ་བོ་གོས་ཆེན་དང་རས་ཀྱི་
ཕྱུ་པ་གྱོན་སྲོལ་ཡོད།
གཞིས་རྩེ་ཁུལ་གྱི་བུད་མེད་ཚོས་ཞྭ་ལྷམ་གང་འདྲ་གྱོན་སྲོལ་ཡོད་དམ།
ལན། འབྲོག་ཁུལ་བུད་མེད་ཚོས་དགུན་དུས་སུ་ལྤགས་ཞྭ་དང༌། ཚ་
རུའི་ཞྭ་མོ། ཝ་ཞྭ་གྱོན་པ་དང་། དབྱར་དུས་སུ་རས་ཞྭ་དང་ཕྱིང་ཞྭ་གྱོན་གྱིན་
ཡོད་ལ།ས་ཆ་གྲང་ངར་ཆེ་སར་ཚ་རུའི་ཞྭ་མོ་གྱོན་པའང་ཡོད། ཞིང་ཁུལ་དུ་
བུད་མེད་ཚོས་དགུན་དུས་ཞྭ་མོ་ཡང་ཞྭ་དང༌། ཚེ་རིང་སྐྱིན་ཁེབ་གྱོན་པ་
དང་། དབྱར་དུས་སུ་ཞྭ་མོ་གྱོན་མཁན་ཉུང་ཞིང་། ས་ཆ་ལ་ལར་ནང་ཤ་རས་
སྤུ་མ་དང་ཕྱི་གོས་ཆེན་སོགས་ལས་གྲུབ་པའི་ཧུ་རི་ཙི་འམ་ལྡན་ཞྭ་གྱོན་སྲོལ་
ཡོད། སྐབས་ཤིག་རིང་དུས་རབས་ཀྱི་འཕོ་འགྱུར་དང་བསྟུན་ཏེ་བུ་དང་བུད་
མེད་གང་རུང་ནས་དགུན་དུས་རྒྱལ་ནང་ནས་ཐོན་པའི་ཕྱི་པགས་པའམ་
རས་སམ་ཡང་ན་ཕྱི་ནང་རས་དང་བར་དུ་སྲིང་བལ་བར་ཚངས་ཀྱི་པགས་ཞྭ་
སེར་པོ་དང་སྔོན་པོ་གྱོན་པ་དང༌། དབྱར་དུས་སུ་རས་ཞྭ་སེར་པོ་དང་སྔོན་
པོ། གཞན་ཡང་དབྱར་དགུན་གང་རུང་ལ་མགོ་རས་གྱོན་སྲོལ་དར་ཞིང༌།
མགོ་རས་གྱོན་སྲོལ་ནི་འབྲོག་ཁུལ་ལ་ད་ལྟའི་ཆ་ལའང་དར་ཆེན་པོ་ཡོད།
བུད་མེད་ཚོའི་ལྷམ་གྱི་ངོས་ནས་བཤད་ན། ལྷམ་ནི་དེ་སྔ་འབྲོག་ཁུལ་དུ་
ཀོ་བ་དང་རས་ལས་འཚེམ་གྲུབ་བྱས་པའི་ཀོ་ལྷམ་དང་། རྩིད་སྐུད་དང་
སྣམ་བུ་སོགས་ལས་བཟོས་པའི་ཟོན་པ་དར་བཟོ་ཆེ་བ་དང༌། ཕྱིས་སུ་འགྱིག་
ལྷམ་དང༌། རྒྱལ་ནང་སོགས་ནས་ཐོན་པའི་འཇུར་ཏ་སྣ་ཚོགས་ཀྱང་དར། དེ་
སྔ་ཞིང་ཁུལ་དུ་དབྱར་དུས་སུ་སྣམ་བུས་མཐིལ་བྱས་པའི་ཟོན་པ་ཐེར་ཟོན་
དང་། རྩྭ་དྲེད་མས་མཐིལ་བྱས་པའི་དྲེད་ཟོན། ཟོན་པ་སྦུག་རིལ་དགུན་དུས་
སུ་གོང་གསལ་གྱི་ལྷམ་ཕུད་ད་དུང་ཀོ་བས་ཟོན་པའི་མཐིལ་བྱས་ཤིང་འགོ་
སྣམ་དམར་པོ་དང་ལྗང་ཁུས་ཟོན་པའི་གསལ་འཁོར་དང་བུམ་སྒྲིལ་བྱས་ལ་
དེའི་སྟེང་དུ་སེ་ཤན་ཚོན་མདོག་སྣ་ཚོགས་ཀྱི་མེ་ཏོག་ལ་སོགས་པའི་རི་མོ་སྣ་
ཚོགས་བཀོད་ནས་བལྟས་ན་མིག་ལ་མཛེས་པ་དང་། རྐང་པར་བདེ་བའི་
ཟོན་པ་ལྷམ་གྱོན་མཁན་མང་། ཕྱིས་སུ་འབྲོག་ཁུལ་དང་ཞིང་ཁུལ་གང་སར་
རྒྱུ་ཆ་དང་བཟོ་དབྱིབས་མི་འདྲ་བའི་ལྷམ་སྣ་ཚོགས་དར་འགྲོ་བ་ཡིན།
གཞིས་རྩེ་ཁུལ་གྱི་བུད་མེད་ཚོས་རྒྱན་ཆ་འདོགས་སྲོལ་གང་འདྲ་
ཡོད་དམ།
ལན། དེ་སྔ་འབྱོར་ལྡན་ཁྱིམ་ཚང་གི་བུད་མེད་ཚོས་མགོ་བོར་སྤ་སྒོར་
དང་སྤ་ཕྲུག་གྱོན་པ་དང༌། དེ་མིན་བུད་མེད་ཚོས་ཀྱང་སྐྲ་ལྷས་མར་སླས་ཏེ་
སེ་ཤན་སོགས་ཚོན་མདོག་མི་འདྲ་བའི་སྐྲ་གཞུག་རང་གི་མོས་པ་བཞིན་དུ་
བསྒྲོགས་པ་དང་། འབྱོར་འཁོས་ལ་གཞིགས་ཏེ་མགོ་བོར་སྤ་ལུང་དང་། བྲང་
ལ་གསེར་དང་དངུལ་གྱི་གའུ་ཟུར་བརྒྱད་དང་ཟུར་དྲུག་སོགས་བཟོ་དབྱིབས་
མི་འདྲ་བའི་ཐོགགཟི་དང་། གཡུ།བྱིལ་རུ། པུ་ཤེལ། མུ་ཏིག གཞན་ཡང་ཅུང་
ཟི་དང་ཛུལ་སོགས་རིན་པོ་ཆ་ལས་གྲུབ་པའི་སྐེ་རྒྱན་འདོགས་པ། རྒྱན་ཆ་དེ་
རིགས་ནི་སྤྱིའི་ཆར་མཛད་སྒོ་དང་རྟེན་འབྲེལ་ཆེ་གྲས་སྐབས་སུ་འདོགས་པ་
ཡིན། རྒྱུན་དུ་ཁྱིམ་ཚང་སོ་སོའི་འབྱོར་འཁོས་ལ་གཞིགས་ཏེ་གཟི་དང་། བྱུ་རུ།
གཡུ།པུ་ཤེལ། མུ་ཏིག་ལ་སོགས་པའི་རིན་པོ་ཆེ་གང་རུང་སྤེལ་ནས་སི་
ཤན་སྐུད་པར་བརྒྱུས་པའི་སྐེ་རྒྱན་འདོགས་པ་དང༌། རྣ་བར་གཡུ་དང་བྱུ་
རུའི་རྣ་རྒྱན་དང་། གསེར་གྱི་ཨ་ལོང་། རྣ་ཅོག་གཡས་གཡོན་གྱི་མདུན་
ངོས་སུ་ཨད་སྒོར་འདོགས་ཀྱིན་ཡོད། བུད་མེད་ཚོས་མཛུབ་མོར་གསེར་གྱི་
ཚིགས་ཁེབ་ཀྱི་དབུས་སུ་གཡུ་ཡིས་བརྒྱན་པའི་དབྱིབས་དང་ཆེ་ཆུང་མི་འདྲ་
བའི་མཛུབ་རྒྱན་སྣ་ཚོགས་བརྒྱུས་པ་དང༌། ལག་མགོར་བ་སོ་དང་གསེར།
དངུལ་གྱི་ལག་གདུབ་དང་ཡང་ན་དུང་དཀར་གྱི་དུང་ཀོར་བརྒྱུས་པ། ཕྱུ་པ་
གྱོན་རྗེས་སྐེད་པར་ཁུ་ལུ་དང་བལ་སྐུད་ཀྱིས་བཏགས་པའི་སྐེད་རགས་ཐོག་
དངུལ་དང་འགྲོན་བུ་སོགས་ཀྱིས་བརྒྱན་པའི་སྐེད་རྒྱན་དང་། ཡང་ན་མེ་ཏོག་
དང་གཞན་གྱི་རི་མོ་སྣ་ཚོགས་ཀྱིས་བརྒྱན་པའི་སྐེད་རྒྱན་འདོགས་ཤིང༌།
ས་ཁུལ་ལ་ལར་རྒྱུ་དངུལ་སོགས་ལས་གྲུབ་ཅིང་ཚགས་རིས་ཅན་གྱི་སྐེད་སྡིག་
དང༌། སྐེད་ཆབ་འདོགས་པ། གཞན་ཡང་རྒྱུ་དངུལ་ལས་གསེར་ཚགས་དང་
གཡུ་ཡི་ཕྲ་རྒྱན་བཏབ་པའི་བཟོ་དབྱིབས་འབའ་ཁུག་དང་ཁབ་ཤུབས་འདྲ་
བའི་སྣེ་མོརའཕྲུལ་འཕྲུལ་གྱིས་བརྒྱན་པ་ལུས་པོའི་གཡས་གཡོན་སོ་སོའི་སྐེད་
རགས་ལ་བསྒྲོགས་པ་དང༌། རྒྱབ་ཀྱི་སྐེད་རགས་ལ་སྲིད་པ་འཁོར་ལོའང་
འདོགས་ཀྱི་ཡོད། འབྲོག་ཁུལ་དུ་བུད་མེད་ཚོས་རྒྱབ་མདུན་གཉིས་སུ་གློ་ཟུང་།
འབའ་ཁུག·མེ་ལྕགས། དངུལ་གྱི་སྐེད་ཆབ། བོད་གྲི་སོགས་འདོགས་རྒྱུར་དང་
དོད་ཆེ།
ཕྱིས་སུ་རྒྱུ་གཙང་སྤུས་གཙང་གི་རྒྱན་ཆ་ཇེ་ཉུང་དང་། གཟི་དང༌། གཡུ།
བྱི་རུ། པུ་ཤེལ་སོགས་རྫུན་མའི་རིགས་ཀྱི་རྒྱན་ཆ་ཇེ་མང་དུ་འགྲོ་བ་དང་།
གསེར་ལས་གྲུབ་པའི་རྒྱན་ཆ་སྣ་ཚོགས་ཇེ་མང་ལ་འགྲོ་བ་བཅས་སོ།།
ཀོང་ཁུལ་བྱིས་པའི་གྱོན་གོས་གང་འདྲ་ཡོད་དམ།
ལན། ཀོང་ཁུལ་གྱི་བྱིས་པའི་གྱོན་ཆས་ཀྱང་གཙོ་བོ་ནི་ཀོང་པོའི་མགོ་
ཤུབས་ཡིན་ལ། མགོ་ཤུབས་ཀྱི་རྒྱུ་ཆ་ནི་སྣམ་བུ་ཡིན་ཅིང༌། བཟོ་སྟངས་སྤྱིར་
བཏང་ཆེ་ཆུང་ཙམ་ལས་མི་རྒན་པའི་མགོ་ཤུབས་ཀྱི་བཟོ་སྟངས་དང་གཅིག་
མཚུངས་ཡིན། འོན་ཀྱང་བྱིས་པའི་མགོ་ཤུབས་ལ་མཐའ་འགྲིལ་ཅུང་ཉུང་བ་
ཡོད། དེང་དུས་བྱིས་པ་ཚོས་སྤྱིར་དུས་ཆེན་གཏོང་སྐབས་སུ་མ་གཏོགས་མགོ་
ཤུབས་དེ་ཙམ་གྱོན་སྲོལ་མེད་པར་གྱུར་ཟིན།
ཀོང་ཁུལ་སྐྱེས་པའི་ཞྭ་གོས་གང་འདྲ་ཡོད་དམ།
ལན། མགོ་ཤུབས་ནི་ཀོང་པོའི་དམིགས་བསལ་གྱི་གྱོན་གོས་ཤིགཡིན་
ཞིང༌། སྐྱེས་པའི་མགོ་ཤུབས་ལ་སྣམ་བུའི་མགོ་ཤུབས་དང་། རྒྱ་ལྤགས་ཀྱི་(རྒྱ་
རའི་པགས་པ་)མགོ་ཤུབས། ར་རྒོད་མགོ་ཤུབས། དོམ་ལྤགས་མགོ་ཤུབས་
བཅས་གྱོན་སྲོལ་ཡོད། སྣམ་བུའི་མགོ་ཤུབས་ཀྱི་མཐའ་ལ་གོས་ཆེན་གྱི་འགྲིལ་
གཏོང་སྲོལ་ཡོད་པ་དང་། རྒྱ་གོར་དང་། ར་རྒོད། དོམ་གྱི་པགས་པ་བཅས་ལ་
སེམས་ཅན་གང་ཡིན་སོ་སོའི་སུག་བཞི་ཆ་ཚང་བཞག་ནས་གྱོན་གོས་བཟོས་
ཏེ་གྱོན་པ་ལས་མཐའ་སྒྲིལ་གཏོང་སྲོལ་མེད། སྐབས་འགར་གླུ་གར་སོགས་
འཁྲབ་སྐབས་ཁག་ཅིག་གིས་པགས་པའི་མགོ་ཤུབས་ཕྱི་བཏང་བསློགས་ནས་
གྱོན་སྲོལ་ཡང་ཡོད།
སྐྱེས་པའི་ཕྱུ་པ་ནི་བོད་རིགས་ས་ཁུལ་གཞན་གྱི་སྐྱེས་པའི་ཕྱུ་པ་དང་ཧ་
ལམ་གཅིག་མཚུངས་ཡིན་ཡང༌། ཅུང་མི་འདྲ་བའི་ཁྱད་ཆོས་ནི་རྒྱུ་སྣམ་བུ་
དང་། ཚོས་མདོག་དམར་སྨུག ཞེང་ཚད་དང་རིང་ཚད་གཟུགས་པོར་ཏག་
ཏག་རན་པར་དགའ་པོ་བྱེད་སྲོལ་ཡོད། གཞན་ཡང་ཀོང་པོའི་གྱོན་ཆས་གང་
ཡིན་རུང་གོས་ཆེན་རིགས་ཀྱི་འཇའ་རིས་སམ་མཛེས་རྒྱན་ལ་དང་དོད་ཧ་
ཅང་ཆེན་པོ་བྱེད་ཅིང༌། ལྷག་པར་སྣམ་བུའི་ཕྱུ་པ་ལ་གོས་ཆེན་གྱི་འཇའ་རིས་
ཉིས་བརྩེགས་དང་གསུམ་བརྩེགས་ཀྱང་གཏོང་སྲོལ་ཡོད།
སྐྱེས་པའི་ཞྭ་མོར་རྒྱ་ཞྭ་ཡར་སློག་ཟེར་ཞིང་། དེ་ནི་རྒྱུ་ཕྱིང་པ་ལས་གྲུབ་
ཅིང་ཞྭ་མོའི་མཐའ་ལ་འགྲིལ་རིམ་པ་གཉིས་ཀྱིས་བརྒྱན་ཏེ་སྣེ་མོ་ཡར་སློག་པ་
ཞིག་ཡིན།
ཀོང་ཁུལ་དུ་སྐྱེས་པས་གྱོན་པའི་ལྷམ་གཙོ་བོ་ནི་ཀོང་ལྷམ་འཇའ་འགྲིལ་
ལམ་རྟ་ལྷམ་ཞེས་པ་དེ་ཡིན་ཞིང་། དེ་ནི་སྐྱེས་པ་ཁོ་ནས་གྱོན་པའི་ལྷམ་གྱི་
རིགས་ཤིག་ཡིན་དེའི་རྒྱུ་སྤུས་དག་ལ་བཟོ་རྩལ་མཛེས་ཉམས་ཆེས་ཆེར་ལྡན།
རྒྱུ་གཙོ་བོ་སྣམ་བུ་ལས་གྲུབ་ཅིང་། ལྷམ་གྱི་ཡུ་བ་ནི་གླ་བའི་པགས་པར་ཚོས་
བརྒྱབ་པའི་ཐོག་གོས་ཆེན་སྐྱིན་ཁེབས་ཚོན་སྣ་ལྔ་ཙམ་གྱིས་འཇའ་འགྲིལ་ཕྲ་
མོ་རིམ་པར་བཏང་སྟེ། སྐུད་པས་མཛེས་རིས་བཀོད་པ། ལྷམ་མཐིལ་ནི་མཛོ་
གཡག་གང་རུང་གི་པགས་པ་མ་མཉེད་པ་ཞིག་ཡིན། ལྷམ་དེའི་སྣ་ནི་ཙོག་
ཙོག་ཡིན་པས་ཀོང་ལྷམ་སྣ་ཙོག་ཀྱང་ཟེར། དེ་ནི་ལོ་གསར་ཚེས་གསུམ་ཉིན་
གྱི་སྐྱེས་པ་རྣམས་ལྷ་གསོལ་བ་དང༌། དེ་མིན་ཞབས་བྲོ་འཁྲབ་སྐབས་གྱོན་པ་
ལས་རྣམ་ཀུན་དེ་ཙམ་གྱོན་སྲོལ་མེད། དེ་མིན་ཀོང་ལྷམ་རི་སུལ་ཞེས་པ་ཞིག་
ཡོད་ཅིང༌། དེ་ནི་སྐྱེས་པ་དང་བུད་མེད་གཉིས་ཀས་གྱོན་སྲོལ་ཡོད་པ་དང་།
ཕོ་མོའི་ལྷམ་གྱི་རིགས་ལ་བཟོ་དབྱིབས་གཅིག་མཚུངས་ཡིན་ཡང་གོས་ཆེན་
གྱི་འཇའ་རིས་དང་། རྒྱུ་ཆའི་ཐད་ཁྱད་པར་ཅུང་ཟད་ཡོད།
ཀོང་ཁུལ་སྐྱེས་པ་ཚོའི་རྒྱན་ཆ་གང་འདྲ་འདོགས་སྲོལ་ཡོད་དམ།
ལན།ཀོང་ཁུལ་སྐྱེས་པའི་རྒྱན་ཆའི་ཐད་མང་ཆེ་བས་རྣ་ལ་ཨ་ལོང་ཞེས་
པའི་རྣ་རྒྱན་འདོགས་སྲོལ་ཡོད་པ་དང་། རྣ་རྒྱན་ནི་སྒོར་དབྱིབས་ཡིན་ཞིང་།
རྒྱུ་གསེར་དང་དངུལ་གྱི་སྟེང་ལ་གཡུ་ཡི་ཕྲ་རྒྱན་བཏབ་སྲོལ་ཡོད། དུས་རྒྱུན་
དུ་རྣ་ལ་ཨ་ལོང་ཡ་གཅིག་ལས་འདོགས་སྲོལ་མེད་པ་དང་། དེ་ཡང་གཡས་
སུ་ཨ་ལོང་འདོགས་པ་དང༌།། གཡོན་དུ་གཡུ་རྐྱང་པ་ཞིག་འདོགས་སྲོལ་ཡོད།
ལག་པར་གཞི་གསེར་དངུལ་གྱི་ཐོག་གཡུ་ཡི་ཕྲ་རྒྱན་བརྒྱབ་པའི་སོར་གདུབ་
དང་། སྐེ་ལ་གཟི་དང་གཡུ་ལ་སོགས་པའི་རང་བྱུང་གི་ནོར་བུའི་རིགས་
འདོགས་སྲོལ་ཡོད། ཕོ་གཞོན་མང་ཆེ་བས་སྐེད་པའི་རྒྱན་ཆར་གློ་གྲི་འདོགས་
སྲོལ་ཡོད་ལ། གློ་གྲི་དེ་དཔའ་དམ་དང་ཨམ་གྲི་(གྲི་ཆུང་)གཉིས་སུ་དབྱེ་
ཞིང་། དཔའ་དམ་གྱི་རིང་ཚད་ལ་ལི་རྨིད༥༠ཙམ་ཡོད་ཅིང་། གྲིའི་ཡུ་བ་ལ་ལི་
རྨིད༢ཙམ་གྱི་ཤིང་ཁྲ་ལས་གྲུབ་པ་ཡིན། དཔའ་དམ་རྣོ་ངར་ལྡན་པ་དང་གྲིའི་
་བ་ནི་བཟོ་རྩལ་སྤུས་ཀ་ལེགས་པ་ཞིག་ཡིན། གྲི་ཡིས་ཡུ་བ་ལ་མགོ་སྤོར་
གཡོགས་སྲོལ་ཡོད་ལ། དེ་ནི་རྒྱུ་ལྕགས་ལས་གྲུབ་ཅིང་དེའི་སྟེང་ཟངས་དང་།
དངུལ། རག་གསུམ་གྱི་འཇའ་རིས་ཀྱི་བཛརྒྱན་སྤྲོས་ཅན། གྲི་ཤུབས་ནི་རག་
ཤུབས་དང་། དངུལ་ཤུབས། ཏུང་ཤུབས་བཅས་རིགས་གསུམ་ཙམ་ཡོད་ཅིང༌།
ནང་དུ་འཇམ་ལེན་ཤིང་ཡང་བླུགས་སྲོལ་ཡོད་པ་དང་། གྲི་ཤུབས་ཐོག་ཏུ་ད་
དུང་སྟག་སེང་ཁྱུང་འབྲུག་བཅས་ཀྱི་རི་མོ་བརྐོ་སྲོལ་ཡང་ཡོད། ད་དུང་མ་ན་
ཧོ་དང་། གཡུ། བྱུ་རུ་ལ་སོགས་པའི་ནོར་བུའི་རིགས་ཀྱི་ཁྲ་རྒྱན་ཡང་རྒྱག་སྲོལ་
ཡོད། གྲི་དེའི་རིགས་ལ་མི་རྣམས་ཀྱིས་ཆེས་རྩ་ཆེན་དུ་འཛིན་སྲོལ་ཡོད་ལ།
མིག་ལ་ཡང་ཤིན་ཏུ་མཛེས་པོ་ཡོད། གཞན་ཡང་པགས་པས་བཏུམ་པའི་གྲི་
ཤུབས་ཀྱང་ཡོད་ལ། གྲི་ཤུབས་མཇུག་ཏུ་རི་དྭགས་རྒྱ་གོར་གྱི་རྐང་པའི་
པགས་པ་དང་རྨིག་ཆུང་འབྱར་མས་བཏུམ་སྲོལ་ཡོད། ཀོང་ཡུལ་གྱི་སྐྱེས་པ་
མང་ཆེ་བས་རྒྱུན་དུ་སྐེད་པ་གཡོན་མར་གློ་གྲི་འདོགས་སྲོལ་ཡོད་པ་དེ་ནི་
ཐོན་སྐྱེད་ཀྱི་ལག་ཆ་ཞིག་དང༌། རང་ལུས་སྲུང་བའི་མཚོན་ཆ་མེད་དུ་མི་རུང་
བའི་རྒྱན་ཆ་བཅས་གཅིག་གོ་མང་ཆོད་ཀྱང་ཡིན། དུས་ཕྱིས་སྐྱེས་པའི་སྐེད་
པར་འདོགས་པའི་གློ་གྲི་དེ་ཡང་དུས་ཆེན་གྱི་སྐབས་སུ་རྒྱན་ཆར་མ་གཏོགས་
ནམ་རྒྱུན་འདོགས་སྲོལ་མེད་པར་འགྱུར་བཞིན་ཡོད་པ་དང་། གློ་གྲི་དེ་ཡང་
སྤྱིར་ཁང་པའི་ནང་གི་གྱང་སྟེང་དུ་བཀལ་ནས་མཛེས་ཆོས་ཤིག་ཏུ་བརྩི་བའི་
སྲོལ་ཞིག་དར་བཞིན་ཡོད། ཨམ་གྲི་ནི་རིང་ཚད་ཐོ་གང་ཙམ་ལས་མེད་ཀྱང་
བཟོ་སྤུས་དག་ཅིང་། བཟོ་དབྱིབས་མཛེས་པ། འཚོ་བའི་ཐོག་སྤྱོད་གོ་ཆེ་བ་
སོགས་ཀྱི་ཁྱད་ཆོས་ལྡན་ཡོད་པས། རྒྱུན་དུ་སྐེད་པར་འདོགས་སྲོལ་ཡོད།
ཀོང་ཁུལ་བུད་མེད་ཀྱི་གྱོན་གོས་ཞྭ་ལྷམ་གང་འདྲ་གྱོན་སྲོལ་ཡོད་དམ།
ལན། ཀོང་པོའི་བུད་མེད་མང་ཆེ་བས་དབྱར་དགུན་སྟོན་དཔྱིད་མེད་
པར་སྣམ་བུའི་མགོ་ཤུབས་གྱོན་སྲོལ་ཡོད་ཅིང་། དེ་ཡང་མགོ་ཤུབས་ལ་དབྱེ་
ན་རྒྱུན་གཏན་གྱོན་པའི་མགོ་ཤུབས་དང༌། ངལ་རྩོལ་བྱེད་སྐབས་གྱོན་པའི་
མགོ་ཤུབས། དུས་ཆེན་གྱི་སྐབས་སུ་གྱོན་པའི་མགོ་ཤུབས་བཅས་རིགས་
གསུམ་ཡོད། རྒྱུན་གཏན་གྱོན་པའི་མགོ་ཤུབས་ནི། རྒྱུ་སྣམ་བུ་ལས་གྲུབ་ཅིང་
མཐའ་འགྲིལ་གཅིག་གམ་གཉིས་ལས་གཏོང་སྲོལ་མེད། དུས་རྒྱུན་ངལ་རྩོལ་
གྱི་སྐབས་སུ་རྟོལ་ལྤགས་མགོ་ཤུབས་དང་། ར་ལྤགས་མགོ་ཤུབས།འཕྱི་ལྤགས་
མགོ་ཤུབས་བཅས་གྱོན་སྲོལ་ཡོད་ལ། དེ་དག་ལ་མཐའ་འགྲིལ་གཏོང་སྲོལ་
མེད། ངལ་རྩོལ་བྱེད་སྐབས་རྟོལ་ལྤགས་དང༌། ར་ལྤགས་མགོ་ཤུབས་གྱོན་
སྲོལ་ཡོད་པ་ནི་ཀོང་པོ་འདི་ཉིད་ནགས་ཚལ་གྱིས་ཁྱབ་པའི་ཡུལ་ཞིག་ཡིན་
པས། ཤིང་གི་ཡལ་ག་དང་ཚེར་མ་སོགས་འགོག་པའི་ཆེད་དུ་ཡིན། གཞན་
ཡང་གནམ་གཤིས་གྲང་བའི་སྐབས་སྤུ་ནང་དུ་བྱས་ནས་གྱོན་ན་དྲོད་ཁུག་པ་
དང་། ཆར་པ་འབབ་དུས་སྤུ་ཕྱི་ལ་བྱས་ནས་གྱོན་ན་ཆར་པ་འགོག་ཐུབ་པའི་
ཁྱད་ཆོས་ཡོད། ལོ་གསར་དང་དུས་ཆེན་གཏོང་སྐབས་སུ་སྤུ་སྣམ་མམ་སྣམ་
བུ་ལས་གྲུབ་པའི་ཕྱུ་པ་དང༌། མགོ་ཤུབས་གྱོན་སྲོལ་ཡོད། སྤུ་སྣམ་ནི་འབྲི་
གཡག་གི་ཁུ་ལུ་ལས་སྣོན་བྱས་ནས་བཟོས་པའི་སྣམ་བུ་ཡིན་ཞིང་། དེར་རྒྱུ་
སྤུས་ལེགས་པའི་གོས་ཆེན་སྐྱིན་ཁེབས་ཀྱིས་འཇའ་རིས་སྣ་ཚོགས་གཅིག་ནས་
གསུམ་བར་རྒྱག་སྲོལ་ཡོད། དུས་ཆེན་སྐབས་སུ་གཟབ་སྤྲས་ཀྱི་མགོ་ཤུབས་ནི་
བཟོ་རྩལ་སྤུས་དག་གི་སྤྲེལ་ལྤགས་མགོ་ཤུབས་ཡིན་པ་དང་། དེའི་མཐའ་ལ་
སྲམ་ལྤགས་ཀྱི་མཐའ་རྒྱན་སྤྲས་ཤིང༌། མགོ་ཤུབས་ཀྱི་འོག་ལ་གོས་ཆེན་གྱི་ཕྱུ
པ་དང་། གྲུ་ཙི་དམར་སེར་དཀར་གསུམ་གྱི་འོག་འཇུག་བཅས་གྱོན་སྲོལ་ཡོད།
སྔར་ཀོང་ཁུལ་དུ་གཞིས་བདག་ཆེན་པོའི་ལྕམ་སྐུ་ཞབས་དང་། གཡོག་མོའི་
དབར་གྱི་རྒྱན་གོས་ཐད་སྤུས་ཀ་ལེགས་ཞན་དང་། བཀྲག་མདངས་ཆེ་ལོད་
ཙམ་ལས་བཟོ་དབྱིབས་དང་། ཚོས་གཞི་སྤྱིར་བཏང་འདྲ་པོ་ཡོད། ཁྱད་པར་
ཆེ་ཤོས་ནི་ལྕམ་སྐུ་ཞབས་ཀྱིས་སྐེད་པར་གསེར་དངུལ་ལས་གྲུབ་པའི་ཆབ་
མགོ་འཆིང་སྲོལ་ཡོད་པ་དང༌། གཡོག་མོའི་སྐེད་པར་ཀོ་བའི་སྐ་རགས་ཤིག་
ལས་ཆབ་མགོ་འཆིང་སྲོལ་མེད།
ཀོང་པོའི་བུད་མེད་ཀྱི་ཞྭ་མོའི་རྒྱུ་ནི་སྣམ་བུ་ལས་གྲུབ་ཅིང་། བཟོ་
དབྱིབས་མདོང་མོའི་མཐིལ་ལྟ་བུ་དང༌། ཞྭ་མོའི་སྟེང་ལ་གོས་ཆེན་སྐྱིན་ཁེབས་
ཀྱིས་འཇའ་ལྔའམ་དྲུག་ཙམ་བརྒྱན་སྲོལ་ཡོད། ཕྱིས་སུ་ཡུལ་གཞན་ནས་དར་
བའི་བསམ་གླིང་ཞྭ་མོ་དེ་ད་ལྟ་ཀོང་པོའི་བུད་མེད་རྣམས་ཀྱིས་དུས་ཆེན་
སྐབས་གྱོན་སྲོལ་ཆེན་པོ་དར་ཡོད། བསམ་གླིང་ཞྭ་མོ་ཞེས་པ་དེར་གོས་ཆེན་
གཏོང་བ་མ་ཟད། ད་དུང་གསེར་སྐུད་དང་དངུལ་སྐུད་ཀྱི་ཕྲ་རྒྱན་ཡང་རྒྱག་
སྲོལ་ཡོད། ཞྭ་མོའི་སྣེ་གཉིས་ནི་ཁུག་རྟའི་མཇུག་མ་ལྟར་ཕྱོགས་གཉིས་སུ་
གྱེས་ཡོད་ལ། སྤྱིར་ན་དེ་གྱོན་དུས་ཞྭ་མོའི་མཇུག་མའམ་རྣ་ཅོག་ཅུང་ཟད་
གཡས་སུ་ཕྱོགས་ནས་གྱོན་སྲོལ་ཡོད་པ་དང་། གཞན་ཡང་ཞྭ་མོའི་མཇུག་
མའམ་རྣ་ཅོག་གཡས་གཡོན་དུ་བསློགས་ནས་གྱོན་ཡོད་ཚེ་བུ་མོ་དེ་ཁྱིམ་ཐབ་
བླངས་མེད་པ་མཚོན་ལ། གལ་སྲིད་ཞྭ་མོའི་མཇུག་མའམ་རྣ་ཅོག་རྒྱབ་ཏུ་
བསློགས་ནས་གྱོན་ཡོད་ན་ཁྱིམ་ཐབ་བླངས་ཚར་བའི་རྟགས་ཡིན། བུད་མེད་
ཚོའི་ལྷམ་ནི་ཀོང་ལྷམ་རི་ཡུལ་ཞེས་པ་དེ་སྐྱེས་པ་དང་བུད་མེད་གཉིས་ཀས་
གྱོན་ཡང་གོས་ཆེན་གྱི་འཇའ་རིས་སྒྲིག་སྟངས་སོགས་ཅུང་མི་འདྲ་བའི་དབྱེ་
བ་ཡོད།
ཀོང་ཁུལ་བུད་མེད་ཚོའི་རྒྱན་ཆ་གང་འདྲ་འདོགས་སྲོལ་ཡོད་མ།
ལན། ཀོང་པོའི་བུད་མེད་ཕལ་ཆེ་བས་རྣ་རྒྱན་འདོགས་སྲོལ་ཡོད་ཅིང་།
རྣ་རྒྱན་གྱི་གྲུབ་ཆ་གཙོ་བོ་ནི་གསེར་དངུལ་ཡིན་པ་དང༌། ཕ་ལམ་དང་། མུ་
ཏིགགཡུ་ལ་སོགས་ཀྱིས་ཕྲ་རྒྱན་རྒྱག་སྲོལ་ཡོད། བཟོ་དབྱིབས་ནི་སྐྱེས་པའི་རྣ་
རྒྱན་ལས་ཅུང་ཆུང་ཞིང་། བཟོ་སྤུས་ལེགས་ལ་མཛེས་ཉམས་ལྡན་པ་དང་།
མིག་ལ་མཛེས་ཤིང་མཆོར་ཉམས་ལྡན་པ་ཡོད།
བུད་མེད་རྣམས་ཀྱི་སྐེ་རྒྱན་ནི་གཙོ་བོ་གཟི་དང་། གཡུ། བྱུ་རུ། མ་ན་ཧོ།
མུ་ཏིག པུ་ཤེལ་སོགས་ཡིན་ཞིང༌། ནོར་བུའི་རིགས་དེ་དག་གིས་གཅིག་ནས་
མཛེས་ཉམས་ཀྱི་ཁྱད་ཆོས་མངོན་ཐུབ་པ་དང༌། གཉིས་ནས་རྒྱུ་ནོར་ཕྱུག་པོ་
ཡོདཔའི་མཚོན་རྟགས་ཀྱང་མངོན་གྱི་ཡོད། དེས་རྐྱེན་པས་ཁྱིམ་ཚང་དབུལ་
པོ་གང་འདྲ་ཞིག་ཡིན་རུང་དཀའ་སྤྱད་སྡུག་རུས་དང་། བྱ་ཐབས་སྣ་ཚོགས་
ལ་བརྟེན་ནས་ནོར་བུའི་རིགས་ཀྱི་རྒྱན་ཆ་རེ་གཉིས་ཉོ་ཐབས་བྱེད་སྲོལ་ཡོད།
གཞན་ཡང་བྲང་རྒྱན་དུ་གའུ་འདོགས་སྲོལ་ཡོད་ཅིང༌། དེ་ནི་གཙོ་བོར་རྒྱུ་ཆ་
གསེར་དང་།དངུལ།ཏུང་།ཟངས།རག་བཅས་ལས་གྲུབ་ཅིང་།བཟོ་རྩལ་སྤུས་
ཀ་ལེགས་པའི་སྒམ་དབྱིབས་ཅན་གྱི་རྒྱན་ཆ་ཞིག་ཡིན་ཞིང་། དེའི་ཐོག་ཏུ་
གསེར་དངུལ་ལས་བཟོས་པའི་མེ་ཏོག་གི་རི་མོ་སྣ་ཚོགས་ཐོག་གཙོ་བོར་གཡུ་
ཡི་ཕྲ་རྒྱན་བཏབ་སྲོལ་ཡོད་པ་དང་། དབྱིབས་ནི་ཟུར་བརྒྱད་དང༌། ཟུར་དྲུག
འཇོང་དབྱིབས། སྒོར་དབྱིབས་བཅས་སྣ་ཚོགས་ཡོད། བུད་མེད་རྣམས་ཀྱིས་
གའུའི་ནང་སྐུ་གསུང་ཐུགས་རྟེན་གང་རུང་ཞིག་དང་། བྱིན་རྟེན། སྨན་རྫས་
སོགས་བླུགས་ནས་བྲང་གི་མདུན་དུ་ཏེ། གཅིག་ནས་ཡིད་དབང་འཕྲོག་པའི་
མཛེས་རྒྱན་དང་།གཉིས་ནས་གནོད་པ་འགོག་བྱེད་ཀྱི་སྲུང་བ་བྱེད་སྲོལ་ཡོད།
སྐེ་རགས་དང་། ཆབ་མགོ་ནི་བུད་མེད་རྣམས་ཀྱི་སྐེད་པ་འཆིང་བྱེད་ཀྱི་
རྒྱན་ཆ་གལ་ཆེའི་གྲས་ཤིག་ཡིན་གཤིས། སྐེ་རགས་ཀྱི་བཟོ་རྩལ་དང༌། མཛེས་
རྒྱན་ལ་དང་དོད་ཆེན་པོ་བྱེད་སྲོལ་ཡོད། སྤྱིར་ན་གཟབ་མཆོཪ་སྤྲོད་སྐབས་
དར་གྱི་སྐེ་རགས་ཀྱི་སྟེང་དུ་ཆབ་མགོ་ཞེས་པ་རྒྱུ་དངུལ་ལས་གྲུབ་ཅིང༌།
གསེར་ཚགས་ཀྱི་མེ་ཏོག་དང་། སྟག་སེང་ཁྱུང་འབྲུག་གི་རི་མོ་བརྐོས་པ་
འདོགས་སྲོལ་ཡོད་པ་མ་ཟད། ཆབ་མགོའི་གཡས་གཡོན་དུ་རྒྱུ་དངུལ་ལས་
གྲུབ་ཅིང༌། གསེར་གྱི་ཚགས་བརྒྱབ་པའི་འབའ་ཁུག་དང་། ཁབ་ཤུབས་འཕྱང་
འཕྲུལ་དུ་འདོགས་སྲོལ་ཡོད།
སྒྲོག་གདུབ་ཐད་ཀོང་ཡུལ་དུ་བུ་མོ་མང་ཆེ་བས་གཡང་ཊིའི་སྒྲོག་
གདུབ་ལ་དགའ་ཤོས་བྱེད་པ་དང་། དེ་མིན་གསེར་དངུལ་དང་། དུང་དཀར་
ལ་སོགས་པའི་སྒྲོག་གདུབ་ཀྱང་གྱོན་སྲོལ་ཡོད། དེ་ཡང་སྤྱིར་ན་ལག་གཡས་
པར་དུང་དཀར་གྱི་སྒྲོག་གདུབ་འདོགས་པ་དང༌། ལག་གཡོན་མར་སྒྲོག་
གདུབ་གཞན་དག་གྱོན་སྲོལ་ཡོད། སོར་གདུབ་ཐད་གཙོ་བོ་གཞི་གསེར་
དངུལ་ལ་ཕ་ལམ་དང་གཡུའི་ཕྲ་བརྒྱབ་པ་འདོགས་སྲོལ་ཡོད་པ་བཅས་སོ།།།
ལྷོ་ཁ་ས་ཁུལ་མཚོ་སྨད་རྫོང་གྲི་གུ་གྲོང་བརྡལ་བྲག་རྩ་གྲོང་ཚོའི་སྲོལ་
རྒྱུན་གྱོན་གོས་ལ་དམིགས་བསལ་ཁྱད་ཆོས་གང་ལྡན་ཡོད་དམ།
ལན། བྲག་རྩ་གྲོང་ཚོའི་གྱོན་གོས་ཀྱི་ཁྱད་ཆོས་ཤོག་ནི་སྣམ་གོས་ཕྱི་ནང་
ལོག་ནས་གྱོན་སྲོལ་ཡོད་པ། དཔེར་ན། བོད་རིགས་ས་ཁུལ་གང་དུ་ཡིན་རུང་
ཕྱུ་པའི་ཨམ་ཕྲག་གཡས་ངོས་སུ་ཡོད་ཅིང་། དེ་པན་ནམ་མཐའ་བཅག་ཕྱུ་
པའི་ནང་ངོས་སུ་གཏོང་སྲོལ་གཅིག་གྱུར་ཡིན་ཡང་། བྲག་རྩ་ཁུལ་དུ་ཕྱུ་པའི་
ཨམ་ཕྲག་གཡོན་ངོས་སུ་བྱས་ཐོག དེ་པན་ཡང་ཕྱུ་པའི་ཕྱི་ལ་གཏོང་བ། དེ་
མིན་ལྷམ་ཟོན་པ་ཡང་བོད་རིགས་ཁུལ་གང་སར་ཟོན་པའི་བོལ་དཀྲིས་ཏེ་
གསལ་འཕོར་ཟོན་བོལ་ཞེས་སྣམ་བུའམ་འགོ་སྣམ་གང་རུང་ཚལ་ཁ་དང་
ལྗང་གུ་མཉམ་གཤིབ་གཏོང་བ་དང་། དེ་དང་གཞི་མཚུངས་སྣ་རྒྱན་དང་
རྟིང་རྒྱན་སྟེང་གོའོ་ལིའམ་སི་ཤན་གྱི་མེ་ཏོག་རྒྱན་སྤྲོས་དང་བཅས་ཏེ་བཟོས་
པའི་ལྷམ་ཟོན་གྱོན་ཡང་། བྲག་རྩ་ཁུལ་དུ་ཟོན་པའི་ནང་ལྷན་སྣམ་བུ་དཀར་
པོ་ལྷམ་གྱི་ཕྱི་ལ་བཏང་བ་དེའི་སྟེང་བལ་སྐུད་དཀར་པོའི་ཚེམ་བུ་ཧབ་ཆེན་
བརྒྱབ་པ་ཞིག་གྱོན་སྲོལ་དང་། ཁོང་ཚོའི་ཞྭ་མོ་ཡང་སྣམ་བུས་བཟོས་པ་དེ་ལྷོ་
ཁ་ཁུལ་གཞན་གྱི་ཞྭ་མོ་ཕྱི་ནང་བསློགས་པ་ལྟ་བུ་ཞིག་ཡོད་ལ། བྲག་རྩའི་མི་
ཚང་མས་ལྷམ་འཇའ་ཆེན་ཟེར་བའི་ཚོན་ལྡན་གྱི་ལྷམ་ཞིག་ཀྱང་གྱོན་སྲོལ་
ཡོད་པ་སོགས་བྲག་རྩ་ཁུལ་གྱི་གོས་ལྷམ་སོགས་ལ་དམིགས་བསལ་གྱི་ཁྱད་
ཆོས་ལྡན་ཡོད། གོང་གསལ་བྲག་རྩ་ཁུལ་གྱི་གྱོན་གོས་གོན་སྟངས་དམིགས་
བསལ་ཅན་དེ་དག་གི་སྐོར་སྔར་གྱི་ཁ་རྒྱུན་ཙམ་དུ་ཤོད་སྲོལ་ལ་གཅིག་ནི་
སྔར་རྒྱ་བཟའ་ཀོང་ཇོ་རྩའི་རྩྭ་ཐང་སྟེང་ཕེབས་པ་ཏེ་བཞུགས་སྐབས་སྲོང་
བཙན་སྒམ་པོ་ལྷ་ས་ནས་ལྷོ་ཁར་ཕེབས་པ་གསན་པས་ཡིད་སྤྲོ་བས་མྱོས་ཏེ་
སྣམ་གོས་ཕྱི་ནང་བསློགས་ཏེ་གྱོན་ནས་བཙན་པོ་བསུ་བར་ཕེབས་པ་དེ་བྲག་
རྩའི་བུ་མེད་ཚོས་མཐོང་བས་དེ་ནས་བཟུང་ཚང་མས་ལད་ཟློས་བྱས་པས་ད་
ལྟའི་གྱོན་སྲོལ་དར་ཚུལ་ཞིག་དང༌། ཤོད་རྒྱུན་གཅིག་ཤོས་ནི་སྲོང་བཙན་
སྒམ་པོ་གཤེགས་རྗེས་ཀོང་ཇོ་མྱ་ངན་གྱིས་ཡུན་རིང་མནར་ཏེ་ཐུགས་བདེ་
བར་གྱུར་ནས་སྣམ་གོས་ཕྱི་ནང་བསློགས་ཏེ་རྩྭ་ཐང་ཐོག་གང་སར་རྒྱུགས་
འགྲོ་བ་བྲག་རྩའི་བུད་མེད་རྣམས་ཀྱིས་མཐོང་བས། དེ་ནས་བཟུང་ཁོང་ཚོས་
དེར་ལད་མོ་བྱས་ཏེ་ཀོང་ཇོར་རྗེས་དྲན་བྱེད་ཚུལ་ཞེས་པ་དེ་རེད། གོང་
གསལ་ཤོད་རྒྱུན་དེ་གཉིས་སྐོར་བོད་ཀྱི་ལོ་རྒྱུས་ཡིག་ལམ་གང་ལ་ཡང་མཇལ་
བ་མ་ཟད། དཔེར་ན། ཡིད་སྤྲོ་བས་མྱོས་པ་ཞེས་པ་དང་། མྱ་ངན་གྱི་མནར་ཏེ་
ཞེས་པ་དགའ་སྐྱོ་འགལ་འདུ་དེ་ལྟ་བུའི་ཤོད་རྒྱུན་དེ་དག་ནི་ཡིད་བརྟན་
འཕེར་བ་མེད་ངེས་ཀྱང་། དཔེར་ན།ལྷོ་ཁ་ཁྲ་འབྲུག་དགོན་པའི་ལྷ་ཁང་ཞིག་
གི་ལྡེབས་བྲིས་རྙིང་པར་བཙན་པོ་འགའ་ཤས་ཀྱི་ན་བཟའི་སྐུ་བག་(ཨམ་
ཕྲག་)གཡོན་ངོས་སུ་བྱས་ཏེ་བཞེས་པ་འགའ་ཤས་ཕྱིས་ཀྱང་མཇལ་རྒྱུ་ཡོད་
བྲག་རྩའི་གྱོན་པ་དེ་དག་ཀྱང་སྔ་རབས་ཤིག་ནས་དར་སྲོལ་བྱུང་བ་པས།
ཞེས་བཤད་ཀྱང་འོས་སོ་སྙམ་མོ།།
ལྷོ་ཁ་ཁུལ་ལྷོ་པའི་གོས་ལ་དམིགས་བསལ་ཁྱད་ཆོས་གང་དང་གང་
ལྡན་ཡོད་དམ།
ལན། ལྷོ་པ་རིགས་ཀྱི་ཕོའི་སྟོད་གོས་ནི་སྟག་ནུ་སོགས་ཚི་སྣའི་རྩི་ཤིང་
དག་འཁལ་འཐག་བྱས་པའི་ལག་འཐག་གི་རས་རྣམས་འཚེམ་བཟོ་བྱས་པ་
ལས་གྲུབ་པ་ཞིག་ཡིན་ཏེ། ཕལ་ཆེ་བ་ནག་པོ་དང་། དམར་པོ། དཀར་པོ་
སོགས་སྤེལ་མ་ཡིན། སྐྱེས་པའི་གྱོན་སྟངས་དེ་གཡོན་ནས་གཡས་སུ་སྐོར་བ་
གཅིག་དང་ཕྱེད་ཀ་དཀྲིས་ཏེ་དཔུང་པ་སྟོན་པ་དང་། རིང་ཐུང་པུས་མོའི་
མཚམས་སུ་སླེབས་ཀྱི་ཡོད། སྨྱུག་ཁབ་ཀྱིས་མཐེབ་ཀྱུའི་ཚབ་བྱེད་པ་དང༌།
གོང་བ་དང་། ཕུ་ཐུང་། ཨམ་ཕྲག་སོགས་མེད་པ་དེ་ཕོ་མོའི་སྟོད་གོས་གཅིག་
པུ་འདི་ཡིན་པ་དང༌། དེ་དག་ནི་རྒན་གཞོན་ཚང་མས་དབྱར་དགུན་སྟོན་
དཔྱིད་མེད་པར་གྱོན་ཅིང་། དེས་མཚན་མོ་མལ་ཆས་ཀྱི་མཁོ་ཆོད་པ་ཡང་
བྱེད་ཀྱི་ཡོད་ལ། བུད་མེད་ཀྱི་སྟོད་གོས་ནི་ནར་མོ་རི་མོ་ཅན་ཞིག་ཡིན་པ་
དང་གྱོན་དུས་དཔུང་པ་གཡོན་མ་བཏོན་ནས་གོན་གྱིན་ཡོད། ལྷོ་པ་རིགས་
ནི་དུས་ཡུན་རིང་པོ་ནགས་སུ་འཚོ་བ་ལས་གཏན་སྡོད་ཀྱི་གནས་མེད་པས།
བུད་མེད་ཀྱི་གྱོན་གོས་ཀྱིས་འབོག་སྒྲིལ་གྱི་ཚབ་བྱེད་ཐུབ་ལ་མཚན་མོ་མལ་
ཆས་ཀྱི་ཚབ་བྱེད་ཀྱི་ཡོད། ཕྱི་རུ་ཐོན་དུས་ད་དུང་ཕྲུ་གུའང་སྒྲིལ་ཐུབ། སྟོད་
གོས་རྐང་ངར་བར་འཛར་ཞིང་། སྨྱུག་ཁབ་ཀྱིས་མཐེབ་ཀྱུའི་ཚབ་བྱེད་པ་དང་
ཕོ་མོ་རྣམས་ཀྱིས་ལུས་གཤམ་དུ་སྨད་གཡོགས་དང་དོར་མ་སོགས་གང་ཡང་
གྱོན་གྱི་མེད་ལ། སྐེད་པར་ཉ་ལྕིབས་ཀྱི་ཕྲེང་བརྒྱུས་བཅིངས་ཀྱི་ཡོད། བུད་
མེད་རྣམས་དུས་བཞི་དབྱེ་བ་མེད་པར་རྐང་རྗེན་དུ་སྡོད་པ། སྐྱེས་པ་འགའ་
ཤས་ཀྱིས་སོ་མ་རཱ་ཛ་དང་སྤུ་སོགས་ལས་བཟོས་པའི་ལྷམ་ཡུ་རིང་གྱོན་པ་
དང་། མགོ་བོར་སྦ་ཤིང་བསླས་ནས་བཟོས་པའི་ཞྭ་མོ་གྱོན་ཅིང་། ཞྭ་མོ་དེ་
གྲས་རིགས་མི་འདྲ་བ་གསུམ་ཡོད་དེ། ལྷོ་པ་རིགས་ཀྱི་སྐད་དུ་ཞྭ་མོ་སྒོར་མོ་
ལ་འབོག་པ་(ལྷོ་པའི་སྐད་དོད་)དང་། གཡམ་ལེབ་ལྟ་བུར་ཀ་ཀ(ལྷོ་པའི་སྐད་
དོད་)རྒྱ་གར་ཞྭ་མོའི་བཟོ་ལ་ཧེང་པ་(ལྷོ་པའི་སྐད་དོད་)བཅས་ཟེར་གྱི་ཡོད།
ལྷོ་པ་རིགས་ཀྱི་ཕོ་མོ་རྣམས་ཀྱིས་རྣ་ཅོག་ལ་ཨི་ཁུང་ཕུག་ནས་ཨ་ལོང་
འདོགས་སྲོལ་ཡོད། བུ་མོ་མནའ་མར་འགྲོ་དུས། ཕ་མས་སྐལ་རྫོངས་ཀྱི་རྒྱན་
ཆས་ལ་ཤིན་བརྟན་(ལྷོ་པའི་སྐད་དོད་)ཟེར་གྱི་ཡོད། སྐྱེས་པ་ཁག་གཅིག་ཕྲེང་
བརྒྱུས་ཀྱི་མགུལ་རྒྱན་རིང་ཐུང་མི་གཅིག་པ་འདོགས་སྲོལ་དང༌། ཕོ་མོ་ཚང་
མས་ཟངས་དང་ལྕགས་ཀྱི་ལག་གདུབ་འདོགས་རྒྱུར་དགའ་བ་མ་ཟད། སྐྱེས་
པ་རྣམས་ནི་དཔའ་དམ་གསེག་ལོག་ཏུ་འཁུར་རྒྱུར་ཧ་ཅང་དགའ་པོ་ཡོད་པ་
བཅས་ནི་ལྷོ་པ་རིགས་ཀྱི་སྲོལ་རྒྱུན་རྒྱན་གོས་ཀྱི་ཁྱད་ཆོས་དམིགས་བསལ་
ཅན་རགས་ཙམ་མོ།།
ལྷོ་ཁ་ས་ཁུལ་སྣང་དཀར་རྩེ་རྫོང་ཁོངས་ཡར་འབྲོག་གི་ཕོ་མོའི་རྒྱན་
གོས་ལ་ཁྱད་ཆོས་གང་འདྲ་ཡོད་དམ།
ལན། ཡར་འབྲོག་ཁུལ་གྱི་རྒྱན་གོས་ལ་རང་རང་སོ་སོའི་ཁྱད་ཆོས་ཡོད་
ཅིང་སྤྱིར་ན་ཁུལ་བཞི་ལ་དབྱེ་བས། བྲག་མདའ་དང་ལྷུན་པོ་ཞོལ་སོགས་ཀྱི་
གྱོན་གོས་ནི་གོང་དཀར་དང་ས་སྦྲེལ་ཡིན་པར་བརྟེན་གྱོན་གོས་ཀྱང་ཧ་ལམ་
གོང་དཀར་ཁུལ་དང་འདྲ་པོ་ཡོད་པ། དེའང་བུད་མེད་ཚོས་དཔྱིད་དུས་དང་
སྟོན་དུས་སུ་གཞི་ནག་པོའམ་ཡང་ན་ཁམ་ནག་ལ་ཐིག་དཀར་པོ་ཡོད་པའི་
སྣམ་བུའི་མོ་དོར་ངར་པ་གཉིས་མེད་པའི་བྲང་ཇུན་ལྟ་བུ་དཔྱིས་གཡས་
གཡོན་ལ་སུལ་ཅན་ཞིག་གྱོན་ཞིང༌། སྟོད་ལ་ཚོན་མདོག་རྣམ་པར་བཀྲ་
བའམ་ཡང་ན་རི་མོས་བརྒྱན་པའི་གོས་ཆེན་གྱི་འོག་འཇུག་གྱོན་པ་དང་། ཁ་
གྱོན་དུ་གོང་བ་ཡོད་པ་དང་མཐའ་ལྕགས་ལ་དར་གུའུ་སྔོ་ལྗང་ངམ་ཡང་
བུར་ཞེས་རས་སྔོན་གྱིས་བརྒྱན་པའི་སྣམ་བུའི་ཁན་སྦྱར་གྱོན་པ་ལུས་སྨད་ཀྱི་
རྒྱབ་ཏུ་བྱ་འབྲུག་དང་། བཀྲ་ཤིས་རྟགས་བརྒྱད་སོགས་ཀྱི་རི་མོ་བརྒྱན་པའི་
རྒྱབ་པང་བཅིངས་ཤིང་སྐེད་པར་སྐེད་དཀྲིས་དཀྲི་ཞིང་བུ་མོའི་སྐེད་དཀྲིས་
ནི། གཞི་སྣམ་བུ་ནག་པོའམ་འགོ་སྣམ་རྒྱ་སྨུག་གི་དཀྱིལ་དབུས་སུ་འགོ་སྣམ་
ལྗང་གུ་དང་ཚལ་གྲུ་བཞི་བརྩེགས་པའི་སྟེང་གོའོ་ལིའི་སྐུད་པ་ཚན་ལྡན་ནམ།
སི་ཤན་ཚོན་སྣའི་མེ་ཏོག་སོགས་མཛེས་བཀོད་ཀྱི་རྒྱན་སྤྲོས་ཅན་ཞིག་དང་།
གཞི་སྣམ་བུའི་སྟེང་བལ་སྐུད་ཚོན་སྣ་སྦོམ་པོས་ཚེམ་བྲུབ་ཀྱི་མཛེས་བཀོད་སྣ་
ཚོགས་བྱས་པ་ཞིག་དཀྲིས་སྲོལ་ཡོད་པ་དང་། དེ་དག་སྐྱེས་པ་འགས་ཀྱང་
དཀྲིས་སྲོལ་ཡོད། བུད་མེད་ཀྱི་པང་གདན་ནི་( གཉེན་སྒྲིག་བྱས་མེད་ན་སྤྱིར་
བཏང་པང་གདན་འཆིང་སྲོལ་མེད་)སྣམ་བུ་དང་། གོ་ལ་ས་ནི་སི་ཤན་བཅས་
ཚོན་སྣ་ཁྲ་ཆེན་དང་ཁྲ་ཆུང་ཅི་རིགས་བསྒྲིགས་པའམ།ཡང་ན་ཚོན་གཉིས་མ་
གང་རུང་འཆིང་བ་སོགས་ནི་དབུས་གཙང་ཁུལ་གཞན་དང་འདྲ་ལ། བྲག་
མདའ་དང་རྩ་ཡུལ་ཁུལ་ལ་རྒྱབ་པང་ཞེས་པ་ཡང་འཆིང་སྲོལ་ཡོད། ཕོ་མོའི་
ཟོམ་པ་ནི་རྩ་བའི་ཆ་ནས་དབྱར་དུས་ཟོམ་པ་དང་། དགུན་དུས་ཀོ་ཏོ་ཞེས་པ་
གྱོན་སྲོལ་ཁུལ་གཞན་དང་འདྲ་རུང༌། ཡར་འབྲོག་ཁུལ་མང་པོར་ཟིམ་པ་“རྟོ་
ལེན་”ཞེས་ཟོམ་པའི་ལྡེབས་ཚེམ་ལ་བལ་སྐུད་དཀར་པོས་རྟ་སོ་བསྒྲིགས་པ་
ཞིག་ཡོད་པ། དེ་ལ་ཡང་“རྟོ་ལེན་”ཉིས་བརྩེགས་བྱས་ཏེམ་བཙེམས་པ་ཞིག་
ཀྱང་ཡོད་པ་དེ་དག་ལ་དམངས་ཁྲོད་ན་གཞོན་ཕོ་མོ་ཚོས་དང་བསྟོད་ལྟ་
བུར་བརྩེགས་ཏེ་གྱོན་སྲོལ་ཡང་ཡོད། སྐྱེས་པའི་གྱོན་གོས་ཕྱུ་པ་ནི་གཙོ་བོ་
སྣམ་བུ་དཀར་པོ་དང་ནག་པོ་ཡིན་པ་དེའི་གོང་བ་དང་། ཕུ་ཐུང༌། མཐའ་
ལྕགས་བཅས་སུ་རས་ཚོན་ནམ་ཡང་ན་དར་གྲུའུ་སྔོན་པོས་བརྒྱན་པ་གྱོན་
སྲོལ་ནི་ཡུལ་ཚང་མི་འདྲ་ཡང་། ཕུ་མ་བྱང་ཐང་ནི་རྒྱ་མཚོའི་ངོས་ལས་མཐོ་
ཚད་སྨིད༥༦༠༠ཡན་ཟིན་པའི་འབྲོག་ཁུལ་ཡིན་ཏེ། ས་བབ་དང་རང་བྱུང་ཆ་
རྐྱེན་སོགས་ཀྱིས་རྐྱེན་པས། དེའི་རྒྱུད་ཀྱི་གྱོན་གོས་ནི་བྱང་ཐང་འབྲོག་པའི་
རྒྱན་གོས་དང་ཧ་ཅང་འདྲ་པོ་ཡོད། དཔེར་ན། སྐྱེས་པའི་པགས་ཚགས་སྟོད་
ཞེང་ཆེ་བ་དང་། ཕུ་ཐུང་རིང་པོ་ཡོད་པ་མ་ཟད་ཞེང་ཁ་ཆེ་བ། སྐེད་རགས་
བཅིངས་པའི་རྗེས་ལ་པགས་ཚགས་པུས་མོའི་མཚམས་བར་འཛར་གྱི་ཡོད།
བུད་མེད་ཀྱི་པགས་ཚགས་ནི་གཟུགས་པོའི་རིང་ཚད་དང་མཉམ་པ་དང་།ཕུ་
ཐུང་ཚད་རན་པ། སྐེད་རགས་བཅིངས་པའི་རྗེས་ལ་ལྟག་འཛར་རྐང་རྟིང་
བར་འཛར་གཞིག་གྱོན་སྲོལ་ཡོད།
ཡར་འབྲོག་ཁུལ་ཚང་མའི་སྐྱེས་པའི་ཞྭ་མོ་ནི་ལེགས་ཞེན་ལ་མ་ལྟོས་
པར་དགུན་དུས་པགས་ཞྭ་སྣ་ཚོགས་དང་དབྱར་དུས་རྒྱུ་གར་ཕྱིངས་ཞྭ་
སོགས་གྲོན་སྲོལ་ཡང་འབྲོག་ཁུལ་ཤས་ཆེ་བ། དཔེར་ན། བཙན་རུ་དང༌།
དགོན་རུ། སོ་ཁས་སོགས་དང་ཕྱུགས་རྫི་ལུག་རྫི་ཚོའི་ཞྭ་མོ་“ཨེག་དཀྲིས་”
ཞེས་གཞི་སྣམ་བུ་ནག་པོ་(སྔ་དུས་སུ་དཀར་པོ་ཡང་ཡོད་)ལས་གྲུབ་པའི་
དབྱིབས་གཟུགས་ཕྱུ་པའི་ཕུ་ཐུང་ཞེང་ཆེ་ཙམ་ཞིག་བཅད་པ་ལྟ་བུ་ཡོད་ཅིང་།
དེ་ཉིད་ནི་དབྱར་དུས་སུ་ལྡེབས་ནས་གྱོན་ཆོག་ལ། དགུན་དུས་སུ་སྐེ་དང་
མགོ་གཉིས་ཀར་བཏུམས་ནས་གྱོན་སྲོལ་ཡོད་པ་དེ་ཡང་བུད་མེད་ཚོས་ཀྱང་
གྱོན་སྲོལ་ཡོད།
ཡར་འབྲོག་ཁུལ་གྱི་ཕོ་མོའི་རྒྱན་ཆ་ནི་སྤྱིར་བཏང་བྱས་ན་སྐྱེས་པ་
རྣམས་རྣ་ཅོག་གཡས་པར་རྣ་གཡུ་དང༌། གཡོན་མར་འབྱོར་འཁོས་ལ་
གཞིགས་པའི་གསེར་རམ།དངུལ་ལམ།ཐ་ན་རག་ལས་གྲུབ་པས་གཡུ་དང་དོ་
ལོ་ཅི་རིགས་ཀྱི་བརྒྱན་པའི་རྣ་ལོང་ཆེ་ཆུང་སྣ་ཚོགས་འདོགས་པ་དང་། ལག་
གཡོན་མའི་གུང་མཛུབ་སྟེ་དཀྱིལ་མཛུབ་དང་། སྲིན་མཛུབ་(མཐེབ་བོང་ནས་
མར་བརྩིས་པའི་བཞི་པ་)གང་རུང་ལ་གསེར་གྱི་མཛུབ་དཀྲིས་སམ། གཡུ་
ཁྲས་བརྒྱན་པའི་ཚིགས་ཁེབས་(སོར་གདུབ་)གྱོན་པ་དང་། འགའ་ཞིག་ནས་
མཐེབ་བོང་གཡོན་མར་བ་སོ་དང༌།ཤ་ར། ཛུལ་དང་གཡང་ཊིའི་ཤ་ཀྲད་གྱོན་
སྲོལ་སོགས་ཀྱང་དབུས་གཙང་ཁུལ་གང་ས་དང་འདྲ་བ། བུད་མེད་ཚོའི་རྒྱན་
ཆ་ནི་དཔེར་ན། སྟག་ལུང་དང་།སྣ་དཀར་རྩེ།མངར་བྲགམཁར་ལུང་དཔལ་
དི་སོགས་ཤར་རྒྱུད་རྣམས་གཙང་ཁུལ་བུད་མེད་ཚོའི་རྒྱན་ཆ།དཔེར་ན།གཡུ་
བྱུར་མུ་ཏིག་སོགས་ལས་གྲུབ་པའི་སྤ་སྒོར་དང༌། གཞུང་དབྱིབས་ཅན་གྱི་སྤ་
ཕྲུག གསེར་གྱི་གའུ་གཡུ་ཁྲས་བརྒྱན་པའི་སྐེ་ལུང་སྟེ་སྐེ་འདོགས་ལ་གཟི་དང་
བྱུ་རུ། མུ་ཏིག་བརྒྱུས་པ། དེ་བཞིན་སྡིག་ར། གློ་འདྲིས་སོགས་གྱོན་འདོགས་བྱ་
སྲོལ་དང་། ནུབ་རྒྱུད་དཔེར་ན། ལྷུན་པོ་ཞོལ་སོགས་དང་། བྲག་མདའ། རྩ་
ཡུལ་སོགས་ཀྱི་ཡུལ་གྱི་བུད་མེད་ཀྱི་རྒྱན་ཆ་ནི་རྩ་བའི་ཆ་ནས་དབུས་ཁུལ་
གཞན་དང་འདྲ་བ། དཔེར་ན། གཡུ་བྱུར་སྤེལ་བའི་སྤ་ཕྲུག་ར་གསུམ་ཅན་
དང༌། ལན་ཙེ་སྐྲ་སྦྲེལ་དང་བཅས་པ་གྱོན་པ་མ་ཟད་གཡུ་བྱུར་མུ་ཏིག་སྤེལ་
མའི་སྤ་སྒོས་ཡང་གྱོན་སྲོལ་ཡོད་པ་མ་ཟད། གཡུ་བྱུ་རུ་མུ་ཏིག་སྤེལ་མའི་སྤ་
སྒོ་ཡང་གྱོན་སྲོལ་ཡོད་ལ། འབྱོར་འཁོས་ལ་གཞིགས་པའི་གསེར་གྱི་གའུ་ཟུར་
བརྒྱད་དང་ཟུཪ་དྲུག་ལ་རྩ་ཆེའི་གཡུ་ཁྲས་བརྒྱན་པའམ། གཞི་དངུལ་ལ་
དཀྱིལ་དབུས་གྲུ་བཞི་གསེར་ལས་གྲུབ་པའི་ར་མ་ལུག་ཅེས་པའི་གའུར་ཡང་
གཡུ་ཁྲས་བརྒྱན་པ་ཅན། གའུའི་སྐེ་ལུང་སྟེ་སྐེ་འདོགས་གཟི་ལ་བྱུ་རུ་མུ་ཏིག
བརྒྱུས་པ། སྤ་ཕྲུག་ར་གསུམ་ཅན་གྱོན་སྐབས་གཟབ་མཆོར་རྟེན་འབྲེལ་
སོགས་སུ་རྣ་ཅོག་གཡས་གཡོན་དུ་ཨེ་ཀོར་ཞེས་པ་གསེར་ལ་གཡུས་བརྒྱན་
པའི་ནར་མོ་ཞིག་འདོགས་པ་དང༌། དེ་བཞིན་སྡིག་ར་གློ་ཕྲེང་། ཛུལ་གྱི་སྐེ་
ཕྲེང༌། གོང་འཕྲབ་ཅེ་བྲང་གི་གཡོན་ངོས་སུ་སྔར་སྲང་གསུམ་སྒོར་མོ་དང༌།
བཅུ་སྒོར་རམ་སྲང་ཕྲུག་ཅེས་དངུལ་གྱི་སྒོར་མོ་གཤམ་དུ་བཞི་ལྔ་རེ་ཤས་
གསུམ་གཉིས་སོགས་རིམ་བརྩེགས་སྦྱར་སྦྲེལ་བྱས་པའི་དབྱིབས་ཟུར་གསུམ་
ལྟ་བུར་རི་འཛོམས་བཀག་སོ་སོར་གཡུ་ཕྲས་བརྒྱན་ཅིང༌། གཤམ་དུ་དངུལ་གྱི་
འཕྱངས་འཕྲུལ་ཕྲ་མོ་འགའ་ཤས་ཡོད་པ་ཅན་ཞིག་ཀྱང་འདོགས་སྲོལ་ཡོད་
པ་གོང་འཁྲབ་ཅེས་པ་དེ་དག་དུས་ཕྱིས་སུ་ཡང་སྦྲེལ་སྦྱར་གྱིས་བཟོས་པ་དར་
སྲོལ་བྱུང་བས་བྲང་ཁོག་ཕེབས་པ་ལྟ་བུའང་འདོགས་སྲོལ་ཡོད། གོང་གསལ་
བུད་མེད་ཀྱི་རྒྱན་ཆའི་སྤ་ཕྲུག་ཀྱང་གཉེན་སྒྲིག་ཟིན་པ་རྣམས་མ་གཏོགས་
གྱོན་སྲོལ་མེད་ལ། །ཡང་དཔེར་ན། མནའ་མ་ཡིན་ན་མགོའི་སྤྱི་གཙུག་ཏུ་
གཙུག་གཡུ་ཞེས་གསེར་གྱི་འབོར་ཀོང་ལ་གཡུ་སྤུས་ལེགས་དང་ཁྲས་བརྒྱན་
པ་ཞིག་རྒྱུན་དུ་འདོགས་སྲོལ་ཡོད་ཅིང་། སྔར་གྱི་གཞས་ཚིག་ལ་ཡང་“མི་
ཚོགས་མང་པོའི་ཁྲོད་དུ། ངེད་གཉིས་ཡིན་མདོག་མ་གནང་། སེམས་པ་ཤོར་
གྱིན་འདུག་ན། མགོ་ལ་གཡུ་ཞིག་རྒྱོབས་ཤོག"ཅེས་དོན་དུ་འདོད་པ་ཡོད་ན་
མནའ་མར་ལེན་ཅིག་ཟེར་བའི་གཏམ་ཡིན་པས། བུད་མེད་མནའ་མ་ཡིན་
མིན་མགོ་བོའི་གཡུ་རྒྱན་གྱི་རྟོགས་ཐུབ་ལྟ་བུ་ཡོད། དེ་མིན་སྤ་ཕྲུག་སོགས་ཀྱི་
རྒྱན་ཆ་དག་ལོ་གསར་རམ་དུས་ཆེན་རྟེན་འབྲེལ་སྐབས་སོགས་ལས་རྒྱུན་
ལྡན་གྱོན་འདོགས་བྱ་སྲོལ་རྩ་བའི་ཆ་ནས་མེད་ཀྱང་། ནང་གི་ཨ་མ་རྒན་
རབས་འགས་སྤ་ཕྲུག་གཟབ་གྱོན་ལས་ཞེར་ཙམ་ཞིག་རྒྱུན་ལྡན་ཡང་གྱོན་
སྲོལ་འདུག་པ་མ་ཟད། དུས་རབས་བཅུ་དགུ་པའི་དུས་མཇུག་དང་ཉི་ཤུ་པའི་
དུས་འགོ་ཙམ་གྱི་བར་ཁྱིམ་ཚང་གི་ཨ་མ་འགའ་ཞིག་ནས་སྤ་སྒོར་ནི་མཚན་
མོ་མལ་དུའང་གྱོན་ཏེ་ཉལ་གྱིན་ཡོད་ཅིང༌། གལ་ཏེ་སྤ་སྒོར་ཕུད་ན་རྣམ་རྟོག་
ལའང་བརྩིས་སྲོལ་ཡོད་ལུགས་བགྲེས་རབས་འགས་དངོས་གཟིགས་ཡོད་པ་
ཕྱིས་ཀྱང་གསུང་མཁན་འདུག དེ་མིན་དམངས་ཁྲོད་ཀྱི་ལོ་ལྟར་ཆར་ཅན་
ཡུལ་ལུང་སོ་སོའི་འོང་བསྐོར་དུས་ཆེན་སྐབས་འོང་བསྐོར་རྟ་པ་དང་། ཡང་
ན་འགའ་ཤས་ཞིག་ཏུ་བླ་མ་གདན་ཞུས་ཀྱི་བཀའ་དབང་སོགས་གྲུབ་རྗེས་
རྟེན་འབྲེལ་དགའ་སྟོན་ལྟ་བུར་རྟ་རྒྱུགས་བྱ་སྲོལ་ཡོད་པ་དེ་དག་གི་སྐབས་
སུ་དམངས་ཁྲོད་རྟ་པ་རྣམས་ཀྱི་ཀྱང༌། ཞྭ་མོ་སོག་ཞྭ་དམར་པོ་དང་ལྷམ་ཤུལ་
ཙི་གྱོན་པ་དང་།རྣ་བར་གསེར་ལ་གཡུས་མུ་ཏིག་གི་བརྒྱན་པའི་སོག་བྱིལ་
དང་། སྐེད་པར་རྒྱ་གྲི་པུར་ཤུབས་འདོགས་པ་སོགས་ཀྱང་བྱ་སྲོལ་ཡོད་པ་
བཅས་སོ།།
ནག་ཆུ་ས་ཁུལ་གྱི་ཕོ་མོའི་རྒྱན་གོས་ལ་དམིགས་བསལ་ཁྱད་ཆོས་
གང་དང་གང་ཡོད་དམ།
ལན། བོད་བྱང་རྒྱུད་ནག་ཆུ་ས་ཁུལ་ནི་ས་རྒྱ་ཡང་ཤིང་སྟོད་སྨད་བར་
གསུམ་དུ་དབྱེ་བ་སྟེ། ཤར་རྒྱུད་ཀྱི་རྫོང་ཁག་ལ་སྨད་པ་དང་། ནུབ་རྒྱུད་ཀྱི་
རྫོང་ཁག་ལ་སྟོད་པ། ནག་ཆུ་དང་ཨ་མདོ་སོགས་ཀྱི་རྫོང་ཁག་ལ་བར་རྒྱུད་
ཅེས་དབྱེ་བ་མ་ཟད། དེ་དག་སོ་སོ་ལ་རྫོང་ཁག་མང་དུ་ཡོད་ལ། རྫོང་ཁག་
གཅིག་ལའང་། དཔེར་ན། ཨ་མདོ་ཤོག་བརྒྱད། ནག་ཚང་ཚེམ་དྲུག་ཅེས་པ་
སོགས་ལྟ་བུ་ཡང་དུ་ཡོད་པ་རྣམས་གནའ་དུས་འགྲིམ་འཕྲུལ་གྱི་རྐྱེན་པས་
ཡུལ་ཕན་ཚུན་དབར་འགྲོ་འོང་ཅུང་ཉུང་བས་ཁུལ་ཆུང་ཆུང་སོ་སོའི་དབར་
ལའང་ཕོ་མོའི་རྒྱན་གོས་ཀྱི་དབྱེ་བ་ཕྲན་བུ་རེ་ཡོད་པས། དེ་དག་སོ་སོར་རེ་
རེའི་བཞིན་བརྗོད་ཀྱི་མི་ལང་ཡང་། སྤྱིར་བཏང་བྱས་ན་ཕོ་མོ་རྒྱན་གོས་ཐད་
གནམ་གཤིས་དང་ཐོན་ཁུངས་ལ་གཞིགས་ཏེ་འབྲོག་ཁུལ་སྟོད་སྨད་ཚང་མར་
སྔ་རབས་སུ་ར་ལུག་གི་པགས་པའི་སློག་པ་དགུན་དུས་གསར་པ་དང༌།
དབྱར་དུས་རྙིང་པ་སྤྱོད་པ་ལས་གནམ་གཤིས་དབང་གིས་རས་ཆ་དང་སྣམ་
བུ་རྒྱུན་གོས་བྱེད་མི་ཐུབ།འོན་ཀྱང་ཕྱིས་གང་སར་འགྱུར་བ་མང་པོ་ཡོད།སྐྱེས་
པ་རྣམས་ཀྱི་གོས་དང་རྒྱན་ནི་བརྗིད་ཉམས་གཙོ་བོར་བྱེད་པས་གོས་ཀྱི་ཁ་
དོག་ཁྲ་བོ་མི་གྱོན་པ་དང༌། རྒྱན་ཆའང་གོ་མཚོན་ཤ་སྟག་ལ་དང་དོད་བྱེད་
པ་དང་། བུད་མེད་རྣམས་མཛེས་ཉམས་གཙོ་བོར་བྱེད་པས་གོས་ཀྱི་མཐའ་
རྒྱན་ཕྲ་བོ་བྱེད་ལ། རྒྱན་ཆ་ཡང་གཡུ་བྱུར། པུ་ཤེལ། དངུལ་ཆས་སོགས་བྱེད།
སྟོད་སྨད་སོགས་ཁུལ་སོ་སོའི་དབར་གོས་རྒྱན་གྱིས་དབྱེ་བ་མང་དུ་ཡོད་དེ།
དཔེར་ན། སྟོད་པ་ནི་ཉི་མ་རྫོང༌། མཚེའུ་གཉིས་རྫོང་།ཤན་རྩ་རྫོང་།དཔལ་
དགོན་རྫོང་ཡིན་ཞིང་ཉི་མ་རྫོང་དང༌། མཚེའུ་གཉིས་རྫོང་། ཤན་རྩ་རྫོང་
རྒྱུད་ཀྱི་བུད་མེད་ཀྱིས་དུས་ཕྱིས་ནང་ཤ་ཚ་རུ་བྱས་པའི་ལ་མགོ་སྣམ་དཀར་
དམར་སྔོ་ལྗང་གི་ཕྱི་སྐོགས་ཡིན་པ་མ་ཟད་མཐའ་རུ་སྲམ་ལྤགས་ཀྱིས་རྒྱན་པ་
ཞིག་ཡོད་པ་དེའི་མིང་ལ་སངས་རྒྱས་ཁྲ་ཀྲོང་ཟེར། ནག་ཆུའི་བར་རྒྱུད་ནི་
ནག་ཆུ་རྫོང༌། ཨ་མདོ་རྫོང༌། སྙན་རོང་རྫོང༌། ལྷ་རི་རྫོང་བཅས་ཡིན་ཞིང༌།
ཨ་མདོ་རྫོང་གི་སྐྱེས་པ་དང་བུད་མེད་ཀྱི་ཝ་ཞྭ་དམིགས་བསལ་ཆེ་བ་སྟེ། ཞྭ་
མོའི་ཀླད་དུ་རིང་ཐུང་སོར་ལྔ་ཙམ་གྱི་འཕྲུ་ཡོད་པ་ཞིག་ཡོད་གཤིས། མི་
རྣམས་ཀྱིས་ཨ་མདོ་ཐན་ཤན་ཅན་ཞེས་ཀྱང་ཟེར། བུད་མེད་ཚོའི་ཚར་ཞྭ་ལ་
ཡང་སོར་ལྔ་ཙམ་གྱི་འཕྲུ་ཡོད་པ་དང་མདུན་ཐད་དུ་ཝ་ལྤགས་སྦར་མཐིལ་
ཙམ་ཞིག་ཡོད་པ་དེར་ཝ་འཛི་ཞེས་ཟེར། ལྷ་རི་རྫོང་གི་ཀྲུང་གཡི་གྲོང་ཚོའི་
རྒྱན་གོས་ནི་ཉིང་ཁྲི་སྤོ་མེས་ཁུལ་གྱི་རྒྱན་གོས་དང་ཧ་ལམ་འདྲ་བ། དེ་མིན་
གྲོང་ཚོ་འགའ་ཤས་སུ་ཕྱིས་བུད་མེད་རྣམས་ཀྱིས་འབྲོག་པའི་པགས་ཚགས་
ཀྱི་སྟེང་དུ་དབུས་ཁུལ་གྱི་སྤ་ཕྲུག་གྱོན་མཁན་ཡང་མི་ཉུང་བ་ཞིག་ཡོད།
སྤྱིར་བྱང་འབྲོག་ཁུལ་གྱི་སྐྱེས་པ་གྲི་ལ་དང་དོད་ཆེ་ཞིང་སྐྱེས་པ་རྣམས་
ཀྱི་གློ་གཡོན་ཕྱོགས་སུ་ཤ་ཟ་བྱེད་ཀྱི་གློ་གྲི་དངུལ་ཤན་ལ་གཡུ་བྱུར་གྱི་ཁྲ་ཅན་
དང༌། རྒྱབ་ངོས་སུ་ག་སོག་ཅེས་པ་དངུལ་ཤན་ཁྲ་མེད་པ། སྐེད་པར་རིང་
ཐུང་ཕོ་འདོམ་ཕྱེད་ཀ་ཙམ་གྱི་སྐེད་གྲི་གཡུ་བྱུར་གྱི་ཁྲ་ཅན་འདོགས་པ་དེ་ནི་
རྒྱན་ཆ་ཡིན་ལ་མཚོན་ཆ་ཡང་ཡིན། དམངས་ཁྲོད་དུ་སྐྱེས་པར་གྲི་འདོགས་
རྒྱུ་མེད་ན་ཕོ་ལྷ་ཉམས་འགྲོ་ཟེར་སྲོལ་དང༌། བུད་མེད་རྣམས་ལ་རྒྱུན་དུ་ཤ་
ཟ་བྱེད་གྲི་དངུལ་ཤན་ཪེ་འདོགས་པ་དང༌། ཕོ་མོ་གཉིས་ཀར་ཁབ་ཤུབས་
དང་། མེ་ལྕགས། གློ་ཁུག་ཅེས་ཡོད་པ། བུད་མེད་རྣམས་ཀྱིས་ཞོ་ལུང་
འདོགས་པ་དང་མགོ་རྒྱན་ལ་གཡུ། བྱུར་རུ། པུ་ཤེལ་སོགས་ཀྱི་རྒྱན་ཆ་དང་
མགུལ་རྒྱན་བཅས་ཡོད། སྔ་མོའི་ལུགས་ལྟར་ན་རྒྱན་གོས་ཕུན་སུམ་ཚོགས་
པའི་བུད་མེད་གཅིག་གི་ལུས་སུ་འབྲི་གཡག་བཅོ་བརྒྱད་ཀྱི་རིན་ཐང་ཡོད་
ཟེར་ཚུལ་ཡོད། སྐྱེས་པའི་གོས་ཀྱི་ཕུ་ཐུང་རིང་བ་ནི་མདོ་སྟོད་སྨད་དང་འདྲ་
ཞིང་། དབུལ་གཙང་ཁུལ་དང་མི་འདྲ་བའི་ཁྱད་ཆོས་ཤིག་ཀྱང་ཡིན། དེ་དག་
ནི་བོད་བྱང་འབྲོག་ཁུལ་སྤྱིའི་རྒྱན་གོས་ཀྱི་ཁྱད་ཆོས་མཚོན་བྱེད་དཔེ་མཚོན་
ཙམ་ཞིག་ཡིན་པ་ལས། སྟོད་སྨད་བར་གསུམ་སོ་སོའི་ཕོ་མོའི་རྒྱན་གོས་ཀྱི་
ཁྱད་ཆོས་ཞིབ་ཕྲ་བརྗོད་ཀྱིས་མི་ལང་བ་ཡོད་ཅིང༌། ལྷག་པར་སྟོད་པ་སྟེ།
ཤར་རྒྱུད་ཤན་རྩ་རྫོང་གི་ཁུལ་དུ་དམིགས་བསལ་ཁྱད་ཆོས་ཧ་ཅང་མང་པོ་
ཡོད།
ནག་ཆུ་ས་ཁུལ་གྱི་ཤར་རྒྱུད་ཤན་རྩ་རྫོང་ཁུལ་སོགས་ཀྱི་ཕོ་མོའི་རྒྱན་
གོས་ལ་དམིགས་བསལ་ཁྱད་ཆོས་གང་དང་གང་ཡོད་དམ།
ལན། ཤན་རྩ་རྫོང་ཁོངས་བ་ཚ་ཤང་གཡག་པ་ཁུལ་གྱི་གྱོན་གོས་སོགས་
ཀྱི་དམིགས་བསལ་ཁྱད་ཆོས་ནི་ཁུལ་དེའི་བུད་མེད་ཚོའི་རྒྱན་གོས་སྐོར་རྒན་
རབས་ཀྱི་ཤོད་རྒྱུན་དུ་གླིང་རྗེ་གེ་སར་རྒྱལ་པོའི་ཧོར་གླིང་གཡུལ་འགྱེད་ཅེས་
པའི་ནང་འབྲུག་མོའི་སྨྱོ་ཆས་ཞེས་པ་དང༌། རྩ་བའི་ཆ་ནས་མཚུངས་ཞེས་
ཟེར་སྲོལ་དང༌། མགོ་ལ་ཉི་འགོག་ལྷགས་སྐྱོབ་ཀྱི་ནུས་པ་གང་ཡང་མེད་པའི་
ཞྭ་མོ་དམར་པོ་ཆེན་པོ་ཞིག་གྱོན་པ་དང་། ལུས་ལ་སྣམ་བུའམ་འགོ་སྣམ་
དཀར་དམར་སྔོ་ལྗང་གི་སྨད་གཡོགས་སེར་མོ་བའི་ཤམ་ཐབ་ལྟ་བུ་སུལ་མང་
པོ་ཡོད་པ་ཞིག་གྱོན་སྲོལ་དང་། རྒྱ་ལོགས་ལ་རག་གི་སྐྱོགས་དང་ཁྱེམ་བུ། མེ་
ལོང་མང་པོ་འདོགས་སྲོལ་ཡོད། ཁུལ་དེ་ནི་གཞིས་རྩེ་ས་ཁུལ་དང་ས་འདྲེས་
སུ་གནས་པས། ཕྱིས་བུད་མེད་ཚོས་གཙང་ཁུལ་གྱི་སྤ་ཕྲུག་གྱོན་མཁན་ཡང་
མི་ཉུང་བ་ཞིག་ཡོད། སྤ་སྒོར་ཞེས་རྒྱུ་སྨྱུག་མ་དང་ཕྱི་རས་ཀྱིས་དཀྲིས་ཏེ་སྟེང་
དུ་དངུལ་སྲང་དང་བཅུ་རྡེལ་སོགས་ཀྱིས་བརྒྱན་པའི་གཞུ་ཁ་སྦུབ་ཏུ་བཞག་
པ་ལྟར་གུག་ཅིང་མཐིལ་གུག་གཉིས་མགོ་བོའི་སྤྱི་གཙུག་གཡས་གཡོན་གཉིས་
སུ་སླེབས་པ་དང་རྩེ་མོ་གཉིས་ལུས་ཀྱི་དཔུང་བ་གཡས་གཡོན་གཉིས་པོའི་
ཐོག་ཏུ་མ་ཐུག་ཙམ་ཡོད། ལྟག་ལྷས་ནི་སོར་གསུམ་ཙམ་བྱས་པའི་རས་དང་
གོས་ཆེན་སོགས་སྒྲིལ་མའི་སྟེང་དུ་བྱུ་རུ་དང་པུ་ཤེལ་སུམ་བྱས་ཏེ་བསྒྲིགས་
པའི་རྒྱབ་ངོས་སུ་གློད་ཡོད་པ་དང༌། གལ་ཏེ་ལྟག་ལྷས་ཀྱི་བྱུ་རུ་དང་པུ་ཤེལ་
སྟོད་དུ་“ཁྱིམ་མ་”དང་ཡིན་ཚེ་གཡུ་འདོགས་དགོས་པ་དང་“གོང་མ་”ཡིན་
ཚེ་མཆོང་འདོགས་དགོས་ཀྱི་འདུག (ཁྱིམ་མ་དང་གོང་མ་ནི་གཡག་སྐད་
ཡིན་ཞིང་གཉེན་སྒྲིག་བྱས་པའི་བུད་མེད་དང་གཉེན་སྒྲིག་མ་བྱས་པའི་བུད་
མེད་ལ་ཟེར) བཀྲས་བརྩེམས་ཞེས་རྒྱུ་པུ་ཤེལ་དཀར་པོའམ་“ཆུ་བུ་”(མདོག་
དམར་པོ་ཕྲེང་བའི་བཟོ་ལྟ་འདྲ་བའི་རྒྱན་ཆའི་རིགས་ཤིག )ཕྲེང་བ་ལྟར་རིང་
ཐུང་མི་གཅིག་པ་བཅུ་གཉིས་བཟོས་ཏེ་སྤ་སྒོར་གྱི་གཡས་གཡོན་དུ་དྲུག་རེ་
བྱས་ཏེ་དཔྱང་ནས་སོག་རུས་སྟེང་དུ་མ་སླེབས་ཙམ་སྣར་ཡོད།ཡང་དཀོན་རྣ་
ཞེས་རྣ་ཅོག་གཡས་གཡོན་མཚམས་ཀྱི་སྤ་སྒོར་སྟེང་དཔྱང་ནས་འདོགས་པའི་
རྣ་བྱིལ་ལྟ་བུ་ཞིག་ཡོད། དེ་བུད་མེད་བག་མར་འགྲོ་སྐབས་འདོགས་ཀྱི་ཡོད་
པ་དང་གཡས་ལ་བག་མ་སྟེར་མཁན་གྱིས་འདོགས་དགོས་ཤིང་གཡོན་ལ་
བག་མ་སློང་མཁན་གྱིས་འདོགས་དགོས་ཀྱི་འདུག པ་ལུང་ནི་སྣམ་བུ་སོར་
གསུམ་ཙམ་གྱི་ཞེང་ཚད་བྱས་པའི་སྟེང་གཡུ་བྱུར་སོགས་ཀྱིས་བརྒྱན་མགོ་བོ་
སྒོར་སྒོར་དུ་དཀྲིས་ནས་འཛར་འཛར་དུ་ལྷོད་དེ་རིང་ཐུང་མིག་རྫི་མའི་སྟེང་
དུ་མ་སླེབས་ཙམ་ཡོད་ཟེར། སྤ་སྒོར་དང༌།ལྟག་ལྷས།བཀྲས་བརྩེམས། དཀོན་
རྣ། པ་ལུང་བཅས་ཁག་སོ་སོ་རེ་རེ་བཞིན་བསྒྲིགས་རྗེས་གཞི་ནས་གཡག་ཆས་
ཀྱི་ཞྭ་མོའམ་མགོའི་རྒྱན་ཆ་ཁག་གྲུབ་ཀྱི་ཡོད་པ་རེད།
སྟོད་གོས་ཀྱི་རྒྱུ་སྣམ་བུ་དང་ནང་དུ་ཕུ་ཐུང་ཡོད་པ་གཅིག་དང་ཕྱི་ལ་
ཕུ་ཐུང་མེད་པ་གཅིག་གྱོན་གྱི་ཡོད་ཅིང་། ཕྱི་ནང་གཉིས་སྒྲིག་གྱོན་སྐབས་
རྒྱན་འཇམ་པ་ཞེས་ཟེར་སྲོལ་འདུག གུ་རྡུང་སྣམ་བུས་བཟོས་ཡོད་པ་དང་ཆ་
ལྷོབ་ལྷོབ་ཅིག་ཡོད་ཅིང་སྲུབ་ལྟར་སྒྲིག་པ་ཞིག་ཡོད་པ། པང་གདན་གྱི་རྒྱུ་
གོས་ཆེན་དང་དེའི་སྟེང་ཁྲུང་ཁྲུང་སོགས་རྩ་ཆེའི་རི་མོ་གང་མང་འབྲི་སྲོལ་
འདུག
ལྷམ་གྱི་མིང་ལ་ཆ་རོགས་ཟེར་ཞིང་དགོན་པའི་འཆམ་ལྷམ་ལྟ་བུ་ཞིག་
སྟེ། རྒྱུ་ཀོ་བ་ལྗང་ཁུ་དང་ལྷམ་སྣ་འབུར་ཙམ་ཡོད་ལ་ཚོན་སྣ་སྔོ་ལྗང་དམར་
གྱིས་འཇའ་རིས་བྲིས་པ་ཞིག་ཡོད། ལྷམ་ཡུ་རྐང་པའི་ཉའི་མཚམས་སུ་སླེབས།
ད་དུང་ལུས་ལ་གློ་ཆ་མེ་ལོང་དང༌། དུང་དཀར། ཟངས་ཪག་གི་ཁེམ་བུ་
སོགས་གྲལ་ལྟར་འགྲིག་པོས་འདོགས་ཀྱི་ཡོད། ཁུལ་འདིའི་ཞ་མོའི་བཟོ་
སྟངས་ནི་དང་པོ་ནི་ཀྲོང་ཀྲོང་ཕུ་ཐུང་གྱེན་དུ་བསླངས་པའི་དབྱིབས་ཅན་
རྒྱབ་ཀྱི་ཞྭ་སྣེར་དར་གྱི་འཛར་ལོ་འདོགས་པ་ཞིག་དང་། རྒྱབ་ཀྱི་ཞྭ་སྣེ་གཉིས་
པོ་རི་བོང་གི་རྣ་ཅོག་ཞུམ་པ་འདྲ་བ་ལྟག་ཉལ་ཅན་བཅས་རྣམ་པ་གཉིས་སུ་
འཚེམ་སྲོལ་ཡོད་ལ། གང་ཡང་ཝ་ལྤགས་ལེགས་པར་མཉེད་པ་འཕྲེད་དུ་
བཏང་བས་ཝ་ལྤགས་ཀྱི་གྲ་ཕྱི་རུ་མངོན་ཞིང་། ཞྭ་ཕྱེད་ཕྱི་ནང་བསློགས་པའི་
ཞྭ་རྐེད་ལ་ཝ་གྲ་དམར་འཕྱུར་འཕྱུར་དུ་མངོན་པ། རྒྱབ་ཤ་ཕྱི་གོས་ཆེན་རྒྱ་ཟེ་
དང་གྲུའུ་རྩི་སོགས་གང་རུང་བརྒྱབ་པའི་རྒྱབ་ངོས་ཀྱི་ཞྭ་སྣེར་དར་དམར་
སེར་གང་རུང་གི་སྒྲོག་གུ་འཕྱང་འཕྲུལ་དུ་འདོགས་པ། སྐྱེས་པ་རྣམས་ཀྱི་
མགོར་གྱོན་སྐབས་རྫིག་ཉམས་ལྡན་པ་ཡོད། ཚར་ཞྭ་ནི་མང་ཆེ་བ་བུ་མོ་
རྣམས་ཀྱི་དགུན་དུས་ཕྱུགས་རྫིར་འགྲོ་སྐབས་གྲང་ངར་འགོག་པ་དང་མཛེས་
ཉམས་སྟོན་བྱེད་གཉིས་ཀར་རུང་བ་ཞིག་ཡིན། ཤེལ་ཚྭ་ཁུལ་གྱི་ཚར་ཞྭའི་བཟོ་
དབྱིབས་ཀྱང་ཀྲོང་ཀྲོང་ཕུ་ཐུང་གྱེན་དུ་བསླངས་པ་འདྲ་བ་ཞིག་ཏུ་བཟོ་བ་
དང་། རྒྱུ་ཆ་ལུ་གུའི་ཚ་རུ་ནག་ཐིག་མེད་ཅིང་སྤུ་སྲབ་མཐུག་སྙོམ་པ་ལེགས་
པར་མཉེད་རྗེས་འགོ་སྣམ་སྔོ་དམར་གང་རུང་ངམ་རས་ཆའི་རིགས་ཀྱི་རྒྱབ་
གཡོགས་བརྒྱབ་པའི་ཚ་རུ་ཕྱིར་མངོན་པ་ཞྭ་ཕྱེད་ཕྱི་ནང་བསློག་པའི་ཚུལ་དུ་
གྱོན་གྱི་ཡོད་ལ། ཚར་ཞྭ་ནི་བྱང་ཐང་འབྲོག་མོའི་དམིགས་བསལ་མཚོན་
རྟགས་དང་མཛེས་ཉམས་འདོན་ཆས་ཤིག་ཡིན་པས་ཚར་ཞྭའི་བཟོ་དབྱིབས་
དང་རྒྱུ་ཆར་བུ་མོ་རྣམས་ཀྱིས་དང་དོད་ཆེན་པོ་བྱེད་སྲོལ་ཡོད། སྐྱེས་པ་ཚོ་
ཚར་ཞྭ་གྱོན་མཁན་སྔར་ནས་ཉུང་ཞིང་དེང་སྐབས་སྤྱིར་ན་མཐོང་རྒྱུ་མེད།
ལྷས་དངོས་ཀྱི་ཞྭ་མོ་ལ་བལ་དང་སྲིན་སྐུད་སོགས་གང་རུང་དཀར་པོ་
མར་སྣེ་ནས་རིམ་བཞིན་བསླས་རྗེས་མིག་བལྟ་སའི་ཁུང་བུ་དང༌། འགའ་རེ་
ལ་ཉི་གཡོལ་ལྷེབ་ལྷེབ་ཡོད་པ། རྩེ་མོར་བལ་ཏོག་དར་པོ་ཅན་མང་ཆེ་བ་
མདོག་དཀར་པོ་དང་། ལོ་སྐེག་སོགས་ལ་ལུས་བསྒྱུར་གྱི་ཚུལ་དུ་ཞྭ་མོའི་མགོ་
ཕོར་ལ་ལས་སེར་པོ་ཅུང་ཟད་བསླས་པ་ཨུ་མོ་སུའི་ཞྭ་མོ་ཞེས་དགུན་དཔྱིད་
ཀྱི་དུས་སུ་་བྱང་ཐང་རྒྱུད་དུ་ཐུལ་རླུང་ཤུགས་ཆེན་དགེ་ཚན་ལྡན་ཞིང་ནམ་
རྒྱུན་སྟབས་བདེ་ལ་བཟོ་སླ་བ་བཅས་ཀྱི་ཞྭ་མོ་ཞིག་ཡིན།
ཐོད་ཁེབས་ནི་གཡག་པ་ཁོ་ན་མ་གཏོགས་ནག་ཚང་རྒྱུད་དུ་སྤྱིར་ན་
གྱོན་སྲོལ་མེད་ཅིང་། གཡག་པ་ཁུལ་དུའང་དེང་སྐབས་གྱོན་མཁན་ཉུང་ཉུང་
ལས་མེད།རྒྱུ་ཆ་ནི་ཕྱིང་པ་དང་རས་འབྱར་བརྒྱབ་པའི་གྲུ་བཞིའི་སྟེང་དུ་འགོ་
སྣམ་ཚོན་མདོག་སྣ་གྲུ་སྒྲིག་འཇའ་རིས་ཀྱི་ཚུལ་དུ་བརྒྱན་པའམ་ཤིང་ལོའི་རི་
མོ་སྣ་ཚོགས་བརྒྱབ་པ། མདུན་ཕྱོགས་སུ་ཆུ་སྲམ་གྱི་མཐའ་རྒྱན་ཕྲ་མོ་རེ་
གཏོང་བ་བཅས་བབ་ཆགས་པའི་གནའ་དུས་ཀྱི་ཞྭ་མོ་ཞིག་ཡིན། ཞྭ་མོ་མགོ་
ཁྲ་ནི་རས་གང་རུང་བ་གྲུ་ཞི་ཞིག་གི་སྟེང་དུ་རས་ཚོན་ལྔ་སོགས་ཀྱིས་རྒྱན་
བཏང་བ་གང་ཞིག རས་ཀྱི་སྒྲིག་ཁ་བརྒྱབ་ཏུ་བྱས་པར་ཁབ་འཛིན་དང་།
སྒྲོག་གུའི་ཆ་ག་བཏབ་པ་མགོ་ཕོར་མེད་པའི་ཡར་སྣེའི་ཟུར་ལ་སྲམ་སྐུད་
བཏང་བ་ཞིག་ཡོད་པ་དེ་ནི་དེ་སྔ་གཡག་རྡོལ་གསུམ་ཁུལ་གྱི་བུད་མེད་ཚོའི་
དབྱར་ཞྭའི་གྲས་ཤིག་གོ །
ཞྭ་མོ་དབུས་རིས་ཚེ་ནི་འགོ་སྣམ་ཚོན་མདོག་སྣ་ལྔས་བརྒྱན་པའི་
གཤམ་ལ་ཚ་རུ་དཀར་པོ་བཏང་བ་ཕྱེད་ཙམ་ཕྱིར་བསློགཔ་རྩེ་མོར་མགོ་ཕོར་
མེད་པ་ཞྭ་རྒྱན་གྱི་ཡར་སྣེར་སྲམ་སྐུད་ཕྲ་མོ་བཏང་བ་ཞིག་ཡོད་ཅིང་། ཤེལ་
ཚྭ་ཁུལ་དུ་དེ་སྔ་དར་སོ་ཆེ་ཞིང་དེང་སྐབས་ཉུང་ཤས་ཙམ་མཐོང་རྒྱུ་ཡོད།
རས་ཞྭ་ཁྲ་རིལ་ནི་བ་ཚྭ་ཤང་ཁོ་ནར་ཡོད་ཅིང་དེ་སྔ་སྤྱི་ཚོགས་རྙིང་པའི་དུས་
སུ་དར་བའི་ཞྭ་མོ་ཞིག་མ་ཡིན་པར། བར་སྐབས་“རིག་གསར་”སྐབས་བུད་
མེད་རྣམས་ཀྱི་མགོ་སྐྲ་རིང་པོ་འཇོག་མི་ཆོག་པར་འབྲེག་དགོས་ཟེར་བའི་
རྙིང་དོར་གསར་འཛུགས་ཀྱི་དུས་ཟིང་ནང་དུ་བུད་མེད་རྣམས་དབང་མེད་
དུ་རང་གི་བརྩེ་འདང་ཟབ་པའི་སྣག་སྣུམ་སྐྲ་ལོ་དངོས་སུ་བཞར་དགོས་བྱུང་
སྐབས། ངོ་ཚ་གཡོལ་ཆེད་དུ་རས་ཀྱི་ཞྭ་དཀར་རེ་གྱོན་པ་དང༌། རིམ་བཞིན་
བུད་མེད་རྣམས་ཁ་དོག་ལ་དགའ་ཁ་ཁྱེར་ཕྱོགས་དང་མཛེས་ཉམས་མངོན་
པའི་ཆེད་དུ་ཁྲ་བོ་གྱུར་ནས། དེང་སྐབས་བ་ཚྭ་ཤང་གི་བུད་མེད་ཚོའི་
དམིགས་བསལ་ཁྱད་ཆོས་ཤིག་ཏུ་གྱུར་ཡོད།
སྐྱེས་པའི་རས་ཞྭ་ནི་དེ་སྔ་རྫ་སྲིབ་དང་ཕྱོགས་བཅུའི་(དེང་ཐར་མ་ཤབ་
ཁོངས་)རྒྱུད་དུ་དར་སོ་ཆེ་ཞིང་། དེ་ནི་དབྱར་དུས་རྟ་རྒྱུག་སྐབས་རྟ་ཐོག་
ནས་ཡོབ་འགྱུར་གྱི་ལུས་རྩལ་ཉམས་འགྱུར་སྟོན་སྐབས་དང་དགུན་ཞྭའི་འོག་
ཏུ་དྲེག་ལེན་གྱི་ཚུལ་དུ་གྱོན་སྲོལ་ཡོད་ལ། རྒྱུ་རས་དཀར་པོ་ཁུག་མའི་
དབྱིབས་ལྟར་བཙེམ་པ་ལྟག་རྒྱབ་ཏུ་ལྷུག་པོར་འཕྱང་ནང་གྱོན་པ་ཡིན།
གཞན་ཡང་དེ་སྔ་ཡུལ་གྲུ་གཞན་ནས་ཐོན་པའི་སོག་ཞྭ་དང༌། ཕྱིང་ཞྭ།
འཕྲུག་ཞྭ།ཞྭ་མོ་རྒྱ་སེ་སོགས་ཀྱང་དུས་ཕྱིས་གྱོན་སྲོལ་ཡོད། གཡག་པ་ཁུལ་གྱི་
གྱོན་ཆས་ལ་ཡང་དབྱར་གོས་དང་དགུན་གོས་གཉིས་ལས། དབྱར་ཁ་ཡུལ་
བཟོས་སྣམ་བའི་ཕྱུ་པ་དཀར་པོ་(གཡག་པ་ཁུལ་དུ་གོང་ཁྲ་ཅུང་བཏང་པའང་
ཡོད)དང་། རྩེད་ཐང་། རྒྱལ་རྩེ་པ་སྣམ་སོགས་ནས་ཐོན་པའི་ཕྱུ་པ་སྤུ་ཕྲུག་
ནག་པོ་སྨུག་པོ་སྲབ་ལ་འཐག་ལེགས་པ་འབྱོར་བ་ལེགས་པས་གྱོན་པ། གཞན་
ཡང་རྣམ་གླིང་དང་རྟ་ནག་ཁུལ་ནས་ཐོན་པའི་སྣམ་བུའི་ཕྱུ་པ་དང་། དུས་
ཕྱིར་རྒྱ་གར་བལ་པོ་སོགས་ནས་ཐོན་པའི་ཐེར་མ་འགོ་སྣམ་རང་ཆ་གོས་ཆེན་
སོགས་ཀྱི་ཕྱུ་པ་ཡང་གཟབ་སྤྲོས་དུས་དང་འབྱོར་བ་ཆེ་བ་རྣམས་ཀྱིས་ནམ་
རྒྱུན་གྱོན་སྲོལ་ཡོད་ལ། དུས་ཆེན་གཟབ་སྤྲོས་སྐབས་ཚར་དཀར་ལ་གོས་ཆེན་
དང༌། འགོ་སྣམ། ཐེར་མ་གང་རུང་གི་གཡོགས་བྱས་ཤིང་མཐའ་ཤན་ཆུ་སྲམ་
དང་། སྟག་གཟིག་པགས་པས་བརྒྱན་པ་གྱོན་པ་དང་། ཡང་ན་ཚར་དཀར་ལ་
གནའ་བ་དང་གླ་བ། ར་སོགས་ཀྱི་ཧེལ་གེས་ཤུན་པས་བརྒྱབ་ཤ་བྱས་པའི་
སྟེང་དུ་ཤིང་ལོ་རིས་དང་། ཁྱི་སྣ་ཕག་སྣ་ཞེས་པའི་རི་མོ་སྣ་ཚོགས་འབུར་
གཟུགས་སུ་བཀོད་པ། གོ་སྣམ་དང་ཤུར་མ་སྤུ་མ་སོགས་གང་རུང་འཆིང་
སྲོལ་ཡོད་ཀྱང་། གཙོ་ཆེར་ཡུལ་ཐོན་སྒྱེ་རས་ཐེར་མ་དམཪ་ཁྲ་སྣེ་ཚར་ཅན་ལ་
རི་མོ་སྣ་ཚོགས་ཀྱིས་མཛེས་པ་འཆིང་ཞིང་སྐྱེས་པ་རྣམས་ནས་རྐེད་རགས་
མདུན་དུ་མདུད་པ་བརྒྱབ་པའི་སྣེ་མོ་འཕྱང་འཕྲུལ་དུ་བཏང་བ་མཛེས་ཆོས་
སུ་བརྩི།
བུད་མེད་རྣམས་ཚར་སློག་སོགས་ལ་གོས་ཆེན་དང༌། འགོ་སྣམ། ཐེར་
མ་སོགས་སྔོ་ལྗང་ནག་པོ་གང་རུང་གིས་གཡོགས་རྒྱག་པ་དང་དེར་འགོ་སྣམ་
དང་། ཤུར་མ།སྤུ་མ།རས་སོགས་ཀྱི་རྒྱན་གོས་ཁྲ་བོ་འཇའ་རིས་སུ་སྤེལ་བ་ལྔ་
དྲུག་རེ་གཏོང་སྲོལ་ཡོད། བྱང་འབྲོག་ཁུལ་གྱི་བུད་མེད་ཚོའི་པགས་ཚགས་ལ་
རྒྱན་སྣ་ལྔ་གཏོང་སྲོལ་ཡོད། བུད་མེད་ཚོའི་པང་གདན་ལ་སྣམ་བུས་བཟོས་
པ་སྣ་ཚོགས་དཀྲིས་པ་དང་། དེ་ཡང་འབྱོར་བ་ཆེ་བས་ལྷོ་ཁ་དང་རྒྱལ་རྩེ་
སོགས་པས་ཐོན་པའི་པང་གདན་ཅུང་ལེགས་པ་འཆིང་བ་དང་། དེ་མིན་
གྱིས་རྣམ་གླིང་རྟ་ནག་སོགས་ནས་ཐོན་པའི་སྣམ་བུའི་པང་གདན་འཆིང་
སྲོལ་ཡོད།
དེ་མིན་ནག་ཚང་ཁུལ་དུ་མགོ་གོན་ཞེས་བག་མར་འགྲོ་ཁར་ངེས་པར་
གྱོན་དགོས་པར་གྲགས་ཤིང་། ནམ་རྒྱུན་གྱོན་སྲོལ་ཆེར་མེད་པ་རས་དང་སྣམ་
དཀར་གྱིས་བཟོས་པའི་དགེ་འདུན་པའི་ཟླ་གམ་གྱི་དབྱིབས་ཅན་གོང་རྟགས་
འགོ་སྣམ་ཚོས་གཞི་མི་གཅིག་པ་གཉིས་ལྟེབ་རྩེགས་བརྒྱབ་པ་དང་། དེར་
གཡག་པ་དང་རྡོལ་པ་ཁུལ་དུ་བག་གཅམ་ཞེས་སྣམ་བུའི་གོང་ཁྲ་བཏང་བ་
བཅག་མར་འགྲོ་སྐབས་གྱོན་པ་དང་རྒྱུན་གཅམ་ཞེས་དབྱར་ཁའི་ཆར་གོས་
དང་བྱིས་པ་རྒྱབ་ཏུ་ཁུར་བའི་སྒྲིལ་རས་སོགས་བྱེད་ཅིང་ནམ་རྒྱུན་སྤྱོད་གོ་
ཅུང་ཆེ།
དགུན་ཁར་ནག་ཚང་དང་གཡག་པ་རྡོལ་པ་གསུམ་ནི་ཕོ་མོ་ཁྱད་མེད་
དུ་པགས་ཚགས་གྱོན་སྲོལ་ཡོད་པ་དང་། དེ་སྔ་འབྱོར་བ་ཆེ་བའི་སྐྱེས་པ་
ཚོས་ཧེལ་ཁྲབ་ཅེས་པའི་པགས་ཚགས་ཀྱི་སྟེང་ལ་གནའ་བ་སོགས་ཀྱི་པགས་
པ་སྐྱིད་ཕུད་པ་གཡོགས་པའི་སྟེང་དུ་ཡུལ་སྲོལ་གྱི་རི་མོ་སྣ་ཚོགས་བཀོད་པ་
དང༌། མཐའ་རྒྱན་འགོ་སྣམ་དང་སྤུ་མ་ནག་པོ་སོགས་ཞེང་ཆེན་པོ་རེ་བརྒྱབ་
པའི་ཟུར་ལ་སྲམ་དང་སྣམ་བུ་གསར་ཐིག་སོགས་བརྒྱབ་པ་གྱོན་ཞིང་། འབྱོར་
བ་ཆུང་བ་ཚོས་ཀྱང་པགས་ཚགས་ཀྱི་ཟུར་སྒྲིལ་གཏོང་བ་གྱོན་སྲོལ་ཡོད།
བུད་མེད་རྣམས་ཀྱི་པགས་ཚགས་ལ་རི་མོའི་བཀོད་རིས་རྒྱག་སྲོལ་མེད་ལ་
འབྱོར་བ་ཆེ་ཆུང་ལ་གཞིགས་པའི་འགོ་སྣམ་དང་ཤུར་མ་རས་སོགས་ཀྱི་རྒྱན་
ཁྲ་བོ་རེ་གཏོང་སྲོལ་ཡོད།
དེ་སྔ་གཡག་པ་ཁུལ་དུ་བུད་མེད་ཚོས་རྒྱུན་གཏན་འབོབ་དོ་ཞེས་བལ་
སྐུད་ཀྱིས་ལྷམ་མཐིལ་མཐུག་པོར་བཙེམ་པ་ལ་ཀོ་བའི་རྡོག་པ་བརྒྱབ་ཅིང་།
ལྷམ་ཡུ་མང་ཆེ་བ་སྣམ་དཀར་དང་འགའ་རེས་ཀྱིས་ཚོས་ཁྲ་ཅུང་བཏང་བ་
གྱོན་གྱི་ཡོད་ལ། གཟབ་སྤྲོས་ཀྱི་སྐབས་དང་འབྱོར་ལྡན་རྣམས་ནས་ཟོན་པ་
ཞེས་ལྷམ་མཐིལ་བལ་སྐུད་ཀྱིས་མཐུག་པོར་བཙེམ་པ་གོང་གི་འབོབ་དོ་ལྷམ་
དང་འདྲ་ལ། སྟེང་དུ་སྲིན་སྐུད་ཀྱི་འཇའ་རིས་བཏང་བ་ལྷམ་ཡུ་སྣམ་བུ་
དམར་སྨུག་ནག་པོ་སོགས་ཀྱིས་བྱས་པར་འགོ་སྣམ་སྔོ་དམར་གྱིས་རྒྱན་
བརྒྱབ་པ་ཞིག་གྱོན་སྲོལ་ཡོད།
སྐྱེས་པ་ཚོས་གག་ལྷམ་ཞེས་པ་ལྷམ་ཡུ་སྣམ་བུ་སེར་ཐིག་དམར་ཐིག་
དང་འགོ་སྣམ་གྱིས་རྒྱན་བཏང་བ་ཟུར་ལ་སྲིང་སྐུད་ཀྱི་གཅོད་མཚམས་
བཟོས་ཤིང་། མདུན་དུ་ཕྱིང་པའི་གཞི་གདན་གྱི་ཐོག་སྲིན་སྐུད་དཀར་སེར་
སྔོན་དམར་གྱི་འཁྲིད་སྐུད་དང་གོས་ཆེན་གྱི་མཐོང་འཇུག་པ། བལ་དཀར་
གྱིས་བསླས་པའི་འཐག་ལམ་དང་སྤུ་མ་ནག་པོ་དང༌། འགོ་སྣམ་ལྗང་གུ།
བལ་སྐུད་ཤིན་ཏུ་ཕྲ་བ་ལྷས་བཙེམ་བྱས་པ་སོགས་ཀྱིས་དཔུང་པ་བསྒར་བ་
བཅས་བཟོ་ཚུལ་ཞིབ་ཚགས་ཆེ་ཞིང་བལྟས་ན་མིག་ལ་མཛེས་པ། གྱོན་ན་
ཡིད་དུ་འོང་བ་ལྷམ་མཐིལ་ཀོ་བ་རྡོག་པ་ཉིས་བརྩེགས་བརྒྱབ་པ་ནི་ནག་
ཚང་ཁུལ་དུ་གཟབ་འཆོར་བྱེད་ཀྱི་ཡོད་ལ། བཟོ་དབྱིབས་དེ་དང་འདྲ་ཞིང་
བཟོ་ཚུལ་གོང་གི་དེ་ལས་ཅུང་ཞིབ་མི་ཚགས་པ་ནག་ཚང་ཁུལ་གྱི་བུད་མེད་
ཚོས་ཀྱང་ཉུང་ཤས་གྱོན་སྲོལ་ཡོད། དེ་མིན་ཡུལ་གྲུ་གཞན་ནས་ཐོན་པ་ཚོང་
པས་ཁྱེར་ཡོང་བའི་སོག་ལྷམ་དང་སྲིན་ཟོན་རས་འགོ་འབའ་ལྷམ་སོགས་
ཀྱང་གྱོན་སྲོལ་ཡོད། ལྷམ་སྒྲོག་ཀྱང་ཡུལ་ཐོན་སྒྱེ་རས་ཐེར་མས་བཟོས་པར་རི་
མོ་སྣ་ཚོགས་བརྒྱབ་པ་ལ་རི་མོའི་ཆ་ལས་བཏགས་པའི་འབྲོང་མིག་དང་
འཕྲེད་ཐིག་སོགས་མིང་གི་རྣམ་གྲངས་མང་ཞིང༌། ཤྭ་གཙོད་དགོ་བ་སོགས་
སྲོག་ཆགས་དང༌། གཡུང་དྲུང་ལག་འཁྱུད། རྒྱ་ནག་ལྕགས་རི་སོགས་རི་མོ་སྣ་
ཚོགས་ཀྱིས་མཛེས་པ་འཆིང་སྲོལ་ཡོད།
རྒྱན་ཆ་ནི་མགོ་རྒྱན་དང་ལུས་རྒྱན་གཉིས་ལས། དང་པོ་མགོ་རྒྱན་ནི་
ནག་ཚང་། གཡག་ཁུལ་གྱི་སྐྱེས་པའི་མགོ་སྐྲ་ཧོར་མགོ་ཞེས་གཡས་གཡོན་
ནས་ལྷས་མ་རིང་པོ་རེ་བསླས་ཤིང་། གདོང་སྐྲ་ཁྲིག་གེར་བཅད་པ་འཇོག་
མཁན་མང་ལ། ལྕང་ལོ་རིང་པོ་བསླས་པའི་སྣེ་མོར་སྟོད་སྐུད་དམར་ནག་གི་
འཛར་ལོ་རིང་མོ་དཀྲིས་པ་དང་དེར་བ་སོའི་ཤ་ཀྲད་དང་དངུལ་གྱི་ཕོམ་
དཀར་པོ་བསྐོན་པའང་ཡོད། སྐྱེས་པ་རྣམས་ཀྱི་རྣ་ཅོག་གཡོན་པར་གསེར་
དངུལ་སོགས་ཀྱི་རྣ་ལོང་འབྱོར་བ་ཆེ་ཆུང་ལ་གཞིགས་པའི་རྒྱུ་ཆ་ལེགས་ཉེས་
སྣ་ཚོགས་ཀྱིས་བཟོས་པར་ཕྲ་རྒྱན་གཡུ་དང་བྱུ་རུ་སོགས་གང་རུང་རེས་སྤྲས་
སྲོལ་ཡོད།
བུད་མེད་རྣམས་ནི་ནག་ཚང་ཁུལ་དུ་མགོ་ལ་ལྕབ་བུ་ཞེས་འགོ་སྣམ་གྱི་
མ་གདན་རྟ་ཐུར་ལྟ་བུར་བཟོས་པའི་སྟེང་གསེར་དངུལ་གྱི་ཚགས་དཀྲོལ་
བརྒྱབ་པའི་ཐིག་པོ་ཆེ་ཆུང་གསུམ་བཞི་དང་། པུ་ཤེལ་གཡུ་བྱུར་གྱི་ཕྲ་རྒྱན་
དང་རྐྱང་པ་བྱིས་པའི་ཁུ་ཚུར་ཙམ་མང་པོ་བཀོད་པ་གྱོན་ཞིང་། སྐྲ་དེ་ཡང་
ལྷས་མ་ཤིན་ཏུ་ཞིབ་པ་མང་བཟོས་མཐར་སྐྲ་ཐུང་བར་ནོར་རྩིད་ཀྱིས་མཐུད་
བརྒྱབ་པའི་སྣེ་རུ་ལྟག་ལྷས་འགོ་སྣམ་གྱིས་བཟོས་པའི(དེ་ལའང་གྲུ་སྒྲིག་ཅེས་
འགོ་སྣམ་ཚོས་གཞི་མང་པོ་གཞི་ཁོ་ནར་བསྒྲིགས་པ་དང་ཟླ་སྒྲིག་ཅེས་འགོ་
སྣམ་ཚོས་གཞི་མང་པོ་གྲུ་གསུམ་དུ་དྲས་པ་བསྒྲིགས་པའི་རིགས་གཉིས་ཡོད)
ཐོག་ཏུ་རྟ་ཡང་དང་སྒོར་ཆུང་བཅུ་སྒོར་སོགས་དེ་སྔའི་དངུལ་སྒོར་གྱི་རིགས་
མང་པོར་འགོ་ལུང་བསྒར་བ་བཀོད་ཅིང༌། གཤམ་ལ་མགྲོན་བུ་དང་ཨར་ཁ་
“གཡེར་ཁ་”སྟོང་ཆོབ་བཏགས་པ་རིང་ཐུང་གཟུགས་ཚད་དང་མཉམ་པ་རེ།
རྐེད་པའི་མཚམས་ནས་སྐེད་རགས་འདོགས་པ་དང་། དཔྲལ་བའི་གདོང་སྐྲ་
གཡས་གཡོན་ནས་སྐྲ་མགྲོན་ཞེས་བྱུ་རུ་དང་མུ་ཏིག་སོགས་ཆུང་ཆུང་གི་
གདང་རིང་རེ་གཡས་གཡོན་གཉིས་ནས་གཏོང་བ་བཅས་དེ་སྔ་བྱང་ཁུལ་གྱི་
འབྱོར་ལྡན་བུད་མེད་རྣམས་ཀྱི་མགོ་རྒྱན་ལ་ནོར་བརྒྱ་སྐོར་གྱི་རིན་ཐང་ཡོད་
པར་བཤད།
གཡག་པ་ཁུལ་གྱི་འཇག་རོལ་དང་ཐར་མ་རྡོལ་བ་ཁུལ་འཁྱགས་ཤིན་
ཀུན་བཅས་སུ་ཡང་ལྟག་ལྟས་དེ་ཉིད་དར་ཞིང་། དེ་མིན་གཡག་པ་ཁུལ་མང་
ཆེ་བར་གོང་གི་ལྟག་ལྷས་ལས་ཅུང་ཞེང་ཕྲ་བ་རེ་དང༌། སྤ་གོར་ཞེས་པ་
གཙང་ཁུལ་གྱི་སྤ་གོར་དང་ཅུང་མི་འདྲ་བའི་གྲུ་བཞི་ཞིག་ཡོད་པ། དེར་སྐྲས་
ཐེམས་ཟེར་བ་ཆོས་བུ་དཀར་སྔོན་བསྐོན་པའི་ལོགས་ལ་པད་འདབ་ཉ་ཕྱིས་
མུ་ཏིག་སོགས་ཀྱི་བཀོད་ཅིང་། མཐའ་ལ་དུང་བསྒྲིགས་པ་བཅས་ཀྱི་མགོ་རྒྱན་
སྤྲོས་སྲོལ་ཡོད་ལ། རྡོལ་བ་ཁུལ་དུ་ལྟག་ལྷས་ཀྱི་གོང་དུ་བྱ་གཤོག་ལྟ་བའི་
གཡས་གཡོན་གཉིས་སུ་ལེབ་མོ་རེ་བཏོད་པའི་སྟེང་དུ་མུ་ཏིག་གིས་གཡུང་
ལག་དང་རྒྱ་ནག་ལྕགས་རི་སོགས་ཀྱི་རི་མོ་བྲིས་པ་ཞིག་ཀྱང་ཡོད།
ལུས་རྒྱན་ལ་འབྱོར་བ་ཆེ་བའི་སྐྱེས་པ་ཚོས་སྐེ་ལ་གཟི་མིག་གང་རུང་
གཙོ་བོར་བྱས་པའི་གཡུ་བྱུར་གྱི་མགུལ་རྒྱན་རེ་དང་། འབྲལ་སྤང་ཆེན་མོ་རྒྱ་
དངུལ་སོགས་ཀྱིས་བཟོས་པར་གསེར་གྱི་མཐོང་བཅུག་པ་དང་འགའ་རེ་
དངུལ་ཁོ་ན་བཟོས་པ་ལ་སྟོང་སྐུད་ལྷས་མ་དང་། ཡུལ་བཟོས་སྒྱེ་རས་མིག་
མ་ཡིས་ལུང་ཐག་བྱས་པ་ག་ཤལ་དུ་བསྐོར་བ་དང་། ལག་པའི་སྲིན་མཛུབ་ལ་
གསེར་དངུལ་ལས་བཟོས་པའི་སོར་གདུབ་རྟ་སྒ་མའི་དབྱིབས་ཅན་ལ་གཟི་
བྱུར་གྱིས་ཁྲ་རྒྱན་སྤྲས་པ་གྱོན་པ། (སྲིན་མཛུབ་ཁོ་ནར་གཙོ་བོར་གྱོན་པ་ནི་
མིའི་བླ་རྩ་དེ་སྲིན་མཛུབ་དང་འབྲེལ་བྱས་ནས་ཡོད་པས་བླ་གཞན་དུ་མི་
འཆོར་བའི་ཆེད་དུ་ཡིན་པར་གྲགས།) སྐེད་པར་སྐེད་གྲི་དངུལ་ཤན་གསེར་
ཚགས་དང་གཞོགས་གཡས་གཡོན་དུ་དངུལ་ལ་གསེར་མཐོང་བསྒར་བའི་གློ་
བཟུང་(དེང་སྐབས་སྐྱེས་པ་རྣམས་ནས་གློ་བཟུང་འདོགས་སྲོལ་མེད )ཆེ་ཆུང་
སྣ་ཚོགས་ཀྱི་སྣེ་མོར་གཞོགས་གཅིག་ཏུ་འདོགས་ཁུག་དངུལ་གྱིས་བརྒྱན་པ་
དང་། གཞན་དེ་ཕྱོགས་སུ་ཟ་གྲི་དངུལ་ཤན་(ཟ་ཁ་ཡར་འཁྱིལ་ཞེས་པ)རེ་
འཕྱང་འཕྲུལ་དུའདོགས་ཤིང་། མདུན་དུ་མདའ་ཞུག་དང་མེ་ལྕགས་ཀྱི་
གདོང་ཤན་དངུལ་དཀར་ཞུན་མའི་སྟེང་དུ་སེང་འབྲུག་གསེར་ཉ་ཤིང་ལོ་པ་
ཏྲ་སོགས་ཀྱི་ཚགས་དཀྲོལ་སྣ་ཚོགས་ཀྱིས་མཛེས་ཤིང་གཡ་བྱུར་གྱི་ཁྲ་རྒྱན་
སུམ་སྒྲིག་བཀོད་བཅས་དང༌། དེ་དག་གི་འདོགས་ལུང་རྒྱ་དན་དམར་པོ་
སྤུས་ལེགས་ཀྱི་སྟེང་དུ་དངུལ་གྱི་འབུར་ཚང་སུམ་སྒྲིག་ཏུ་བཀོད་པ་འདོགས་
སྲོལ་ཡོད་ལ། འབྱོར་བ་ཞན་པ་ཚོས་རག་དང་དོང་ཏུང་སོགས་ལས་བཟོས་
པའི་རྒྱན་ཆ་རྒྱས་བསྡུས་སྣ་ཚོགས་འདོགས་སྲོལ་ཡོད། དེ་སྔ་སྐྱེས་པ་རྣམས་
ནས་རྒྱུན་དུ་མེ་མདའ་རེ་ཁུར་སྲོལ་ཡོད་ཅིང་། དེ་ཡང་སྦིར་ཤུབས་(སྦིར་
ཏིའམ་རས་ཐག་ཅེས་རྫས་ལ་མེ་སྤྲོད་བྱེད་དུ་རྩྭ་དང་རས་ལས་བཟོས་པའི་
ཐག་པ་ལྷས་མ་དེ་ཉིད་བསྡུ་སྤྱད་མེ་མདའི་བྱང་གཤམ་དུ་སྦྱར་བའི་ཁུག་མའི་
མིང)དང་། བྱང་ཤུབས་(མེ་མདའའི་བྱང་གཤམ་གྱི་ཤུབས་ལ་གོ) རྣམས་རྒྱ་
དམ་ཡུལ་ཐོན་སྒྱེ་ཪས་རྩེ་གྲས་བཟོས་པ་ལ་འགོ་སྣམ་གྱི་རྒྱན་དང་། དངུལ་
དཀར་གྱི་འབུར་ཚང་སྒྲིག་པ། རྫས་འཁོར་མདེའུའི་ཁུག་མ་སོགས་རྒྱ་དམ་
སྤུས་ལེགས་ཀྱིས་བཟོས་པའི་ཐོག་ཏུ་དངུལ་དཀར་གྱི་འབུར་ཚང་བསྒྲིགས་པ་
ཡིན།
མགྱོགས་རྭ་ཡང་ནོར་ཆུང་གི་རྭ་ཅོས་བཟོས་པའི་སྟེང་དུ་དངུལ་ཤན
བརྒྱབ་པ་སོགས་མང་ལ། སྣ་དུད་འཐེན་མཁན་ཚོས་མཛོ་དང་ནོར་གྱི་རྭ་
དཀར་ལས་བཟོས་པའི་སྣ་རུ་དངུལ་ཤན་ལ་གཡུ་བྱུར་གྱི་འབུར་བཏབ་པ་
དང་། དེ་མིན་ཤྭ་བའི་རྭ་ཅོ་དང་ཙན་དན་སེང་ལྡེང་ལས་བཟོས་པ། གང་
ཚགས་གཡང་ཏྲི་དང་བ་སོ་དངུལ་གྱིས་བཟོས་པ་སོགས་ལུས་ཆས་མང་དུ་
ཡོད་ལ། སྐྱེས་པ་ཚོ་མང་ཆེ་བས་སྣབས་ཕྱིས་སྣམ་བུ་གསེར་ཐིག་སུམ་སྒྲིག་ཏུ་
བཙེམ་པའི་མཐའ་སྒྲིལ་རས་དང་གོས་ཆེན་སྔོ་དམར་གྱིས་ཁ་བརྒྱན་བཏབ་
པ། ཆེ་ཆུང་ཁྲེ་རྩེ་ཁ་གང་མ་གཅིག་གི་ཕྱེད་ཙམ་རེ་ཡང་རུམ་དུ་འཇུག་པ་
ཡིན།
བུད་མེད་རྣམས་ཀྱི་མགུལ་རྒྱན་དུ་གཟི་དང་གཡུ་བྱུར་པུ་ཤེལ་སོགས་
ཀྱི་ཕྲེང་བ་གཉིས་གསུམ་རེ་བསྐོན་པ་དང༌། མཁྲིག་མར་དུང་དང་གསེར་
དངུལ་གཡང་ཊི་སོགས་ཀྱི་ལག་གདུབ་གྱོན་པ། སྐེད་པར་དངུལ་གྱི་སྐེད་ཆབ་
ཚགས་དཀྲོལ་ཤིང་ལོ་པ་ཏྲ་ནོར་བུ་སོགས་ཀྱིས་མཛེས་པ་ལ་གཡུ་བྱུར་གྱི་ཁྲ་
རྒྱན་འབུར་དུ་ཐོན་པ་མ་གདན་རྒྱ་དམ་དཀར་པོ་ལ་ཟུཪ་བསྒྲིལ་སག་ཪས་
སྔོན་པོ་མིག་ལ་བབ་ཆགས་པའི་ཐོག་ཏུ་བཀོད་པ་བསྐོར་ཞིང་། དེར་གློ་
བཟུང་ཆུང་ངུ་རེ་གཡས་གཡོན་ནས་དཔྱང་པའི་སྣེ་མོཪ་དངུལ་གྲི་ཆུང་ཆུང་
དང༌། དངུལ་གྱི་ཁབ་ཤུབས། ཟོམ་འཛིན། མེ་ལྕགས་སོགས་འཕྱང་འཕྲུལ་དུ་
བཏགས་པའི་ཕན་ཚུན་དངུལ་གྱི་ཆབ་མ་དཀར་པོས་སྦྲེལ་བ་འདོགས་པ་
དང་། ད་དུང་ཡུལ་བཟོས་འུར་རྡོ་གཟི་རིལ་མིག་མ་དང༌། བཅུ་དྲུག་དར་
ལྷས། ཆུ་མིག་དགུ་སྒྲིལ་སོགས་རྐེད་པར་དཔྱང་ཞིང་། རྒྱབ་སུལ་ཟང་ཟིང་དུ་
མི་འགྱུར་ངའི་ཆེད་དུ་སུལ་བསྡམས་ཡུལ་བཟོས་སྒྱེ་ཪས་ཁྲ་བོའི་དཀྱིལ་དུ་རི་
མོ་སྣ་ཚོགས་ཀྱིས་མཛེས་པ་བཅས་དཀྲིས་སྲོལ་ཡོད། དེ་ལྟར་བྱང་འབྲོག་
ཁུལ་གྱི་དེ་སྔའི་རྒྱན་གོས་ལ་དམིགས་བསལ་གྱི་ཁྱད་ཆོས་དང་། ཐུན་མིན་གྱི་
ཆ་ལུགས་མང་དུ་ཡོད་པས། ཐམས་ཅད་རེ་རེ་བཞིན་འབྲིར་མི་ལང་ངོ། །
ཆབ་མདོ་ཁུལ་གྱི་གྲོང་མི་ཚོའི་རྒྱན་གོས་ལ་མངོན་གསལ་དོད་པའི་
ཁྱད་ཆོས་ལྡན་ཡོད་དམ།
ལན། ཞིང་འབྲོག་ཁུལ་དང་། གྲོང་ཁྱེར་ནང་གི་ལོ་ན་ཆུང་ཆེ་བའི་སྐྱེས་
བོ་རྣམས་སྤྱིར་ན་ཕྱུ་པ་གྱོན་རྒྱུར་དགའ་ཞིང་། ཆབ་མདོ་ཁུལ་གྱི་ཕྱུ་པའི་ཁྱད་
ཆོས་གཙོ་བོ་ནི་ཕུ་ཐུང་རིང་བ་དང༌། སྐེད་ཞེང་ཆེ་བ། ཆ་ཆེ་བ་སོགས་ཀྱི་ཁྱད་
ཆོས་ཡོད་ལ། ཞིང་འབྲོག་ཁུལ་གྱི་གྱོན་གོས་དེ་གཙོ་བོ་གནམ་གཤིས་ཀྱི་ཆ
རྐྱེན་གཞིར་བཟུང་དང་། ངལ་རྩོལ་གྱི་ཤུགས་ཚད་མི་འདྲ་བ་དང་བསྟུན་ནས་
རྒྱུ་ཆ་དང་བཟོ་སྟངས་དང་རྒྱུ་ཆ་ཡང་འདྲ་ཡི་མེད།
ཞིང་ཁུལ་གྱི་གྱོན་གོས་ལ་གཙོ་བོ་ཕྱུ་པ་དང་འོག་འཇུག་སོགས་ཡོད་
ཅིང་། ཕྱུ་པ་ནི་གཙོ་བོ་རང་ཉིད་ཀྱིས་བཏགས་པའི་སྣམ་བུ་དང༌། རས་ཆ།
ཤད་མ་སོགས་ཡིན་ཞིང༌། ཕོ་མོ་དབྱེར་མེད་ཐོག་ཚོས་མདོག་ནག་པོ་དང་།
སྔོ་ནག་གཙོ་བོ་ཡིན་ཞིང་། དུས་ཆེན་གྱི་སྐབས་སུ་བུད་མེད་ཚོས་གོས་ཆེན་གྱི་
གཟབ་མཆོར་སྤྲས་ཏེ་བཀྲ་ཤིས་རྟེན་འབྲེལ་མཚོན་པར་བྱེད།
འབྲོག་ཁུལ་དུ་རྒྱ་མཚོའི་ངོས་ལས་མཐོ་བ་དང༌། ལྷགས་རླུང་ལྡང་ཆེ་བ།
གནམ་གཤིས་གྲང་ངར་ཆེ་བའི་དབང་གིས་པགས་ཚགས་དང་ཚ་རུའི་ཕྱུ་པ་
གྱོན་གྱིན་ཡོད་ཅིང༌། པགས་ཚགས་ཀྱང་ཕྱི་ལ་རས་མ་སྦྱར་བའི་པགས་པ་
དཀར་པོའི་ཕྱུ་པ་ཡིན་པ་དང༌། ཕྱུ་པའི་གོང་ང་དང་། ཕུ་ཐུང༌། མཐའ་སྣེ་
བཅས་ལ་རས་སམ་ཐེར་མ་ནག་པོ་ཞེང་ཚད་ལི་རྨིད་10ནས་བར་15ཙམ་
ཡོད་པ་གཏོང་གི་ཡོད། པགས་ཚགས་ཆ་ཆེ་བ་དང༌། དཔུང་ན་ཕྱིར་བཏོན་
ནང་འཇུག་ཇི་ལྟར་བྱས་རུང་སྟབས་བདེ་བ་དང་། དེ་ལས་ཁམས་ཁུལ་འབྲོག་
པའི་ཉམས་འགྱུར་ཡང་མངོན་གྱི་ཡོད།
ཆབ་མདོའི་བྱང་ཁུལ་འཇོ་མདའི་རྒྱུད་ཀྱི་བུད་མེད་ཚོའི་མགོ་རྒྱན་ནི་
ཡུལ་གཞན་དང་མི་འདྲ་བ་ཞིག་ཡོད་ཅིང་དེ་དག་གི་ཆབ་མདོ་དང་། རི་བོ་
ཆེ་སོགས་ཀྱི་བུད་མེད་ཀྱི་མགོ་རྒྱན་དང་གཏན་ནས་འདྲ་ཡི་མེད། དཔེར་ན།
འཇོ་མདའ་རྒྱུད་ཀྱི་བུད་མེད་ཚོས་སྐྲ་ལྷས་མ་ཕྲ་མོ་མང་པོ་བསླ་ཡི་ཡོད་པ་
དང་། མགོའི་གཞོགས་གཉིས་ཀྱི་ལྷས་མའི་ཐོག་གཡུ་མང་པོ་འདོགས་པ་དང་།
མགོའི་སྤྱི་གཙུག་ཏུ་པུ་ཤེལ་ཆེ་བ་གཅིག་དང་དེའི་གཞོགས་གཉིས་པུ་ཤེལ་
ཅུང་ཆུང་བ་གཉིས་འདོགས་ཀྱི་ཡོད་ཅིང༌། པུ་ཤེལ་དེ་དག་ལས་སྣོན་བྱས་
པའི་སྒྲོམ་བུ་ཞིག་གི་སྟེང་དུ་བསྒར་ཡོད་པ། རྒྱན་ཆ་སྤྲོས་སྟངས་དེ་དག་ནི་
མཛེས་ཤིང་ཉམས་ལྡན་ཡིད་དབང་འཕྲོག་པ་ཞིག་ཡོད།
ཆབ་མདོ་ས་ཁུག་གྱི་འབྲོག་ཁུལ་སྐྱེས་པ་རྣམས་ཀྱང་སྐྲ་ལྷས་མ་སྦོམ་མོ་
བསླས་ཏེ་མགོའི་སྟེང་དུ་དཀྲིས་ནས་འཇོག་རྒྱུར་དགའ་པོ་ཡོད་པ་མ་ཟད།
ལྷས་མའི་སྟེང་དུ་གཡང་ཊིའམ་དངུལ་ལས་བཟོས་པའི་སྐྲ་རྒྱན་བསྒར་གྱི་
ཡོད་ལ།བོད་རིགས་སྐྱེ་བོ་ཕོ་མོ་རྣམས་རྒྱན་ཆ་སྤྲོས་རྒྱུར་དགའ་བ་དང་།ལྷག་
པར་དུ་ཆབ་མདོ་ས་ཁུལ་གྱི་བོད་རིགས་རྣམས་གཟི་དང༌། བྱུ་རུ། གཡུ། པུ་
ཤེལ། མུ་ཏིག གསེར་དངུལ། བ་སོ། གཡང་ཊི་སོགས་རྩ་ཆེའི་དངོས་པོ་རིན་
ཐང་ཆེ་བའི་རྒྱན་སྤྲོས་བྱེད་རྒྱུར་དགའ་པོ་ཡོད་པ་མ་ཟད། ཁྲ་རྒྱན་སྣ་ཚོགས་
པའི་ལག་གདུབ་དང་།མགུལ་རྒྱན།བློ་གྲི།ཁབ་སྣོད།མེ་ལྕགས།གའུ་སོགས་པ་
ནི་ཆབ་མདོའི་བོད་རིགས་ཚོས་ཧ་ཅང་དགའ་པོ་བྱེད་པའི་རྒྱན་ཆའི་གྲས་
ཤིག་ཡིན། ཕྱུག་པོ་འགའ་ཞིག་གིས་ད་དུང་གསེར་བཙོ་མས་བརྡུང་པའི་རྒྱན་
འདོགས་པ་དང་། དུས་ཆེན་སྐབས་མི་འགའ་ཞིག་གིས་གྱོན་གོས་དང་རྒྱན་ཆ་
རྩ་ཆེན་སྤྲས་པར་ད་ལྟའི་སྒོར་ཁྲི་བརྒྱ་ལྷག་ཙམ་གྱི་རིན་གོང་རི་ཡི་ཡོད་པ་
༩རེད།
མངའ་རིས་ཁུལ་སྐྱེས་པ་རྣམས་ཀྱིས་དབྱར་དགུན་སོ་སོར་ཕྱུ་པ་གང་
འདྲ་གྱོན་སྲོལ་ཡོད་དམ།
ལན། སྟོད་མངའ་རིས་སྤུ་ཧྲེང་། རྩ་མདའ། རུ་ཐོག་དང་སྒར་རྫོང་ཁུལ་
ལ་སྔར་མངའ་རིས་སྐོར་གསུམ་གྱི་ལོ་རྒྱུས་དང་དགའ་ལྡན་ཕོ་བྲང་སྐབས་ཀྱི་
ཤུགས་རྐྱེན་ལས་ས་གནས་དེ་དག་གི་སྐྱེས་པ་རྣམས་ཀྱིས་དམིགས་བསལ་གྱི་
གཟབ་མཆོར་སྤྲད་རྒྱུ་ཡོད་པ་སྟེ། ལུས་ལ་གོས་ཆེན་གྱོན་ནས་དུས་ཆེན་དང་
ལྷ་གསོལ་གྱི་བྱེད་སྒོ་སྤེལ་བ་བཞིན། དབྱར་དུས་རས་གོས་ཀྱི་ཕྱུ་པ་སྟེ་སྲབ་ལ་
འཇམ་པའི་སྣམ་བུ་སྟེ་གོས་དང་ལྟོ་རྩེ་ཞེས་ཡུལ་སྐད་དུ་འབོད་སྲོལ་ཡོད་པ་
དང་རས་སྤུས་ལེགས་ཀྱིས་འཚེམ་པའི་ཕྱུ་པ་ཡང་གྱོན་སྲོལ་ཡོད། དགུན་དུས་
སློག་པ་སྐྱུ་མ་དང་སློག་པ་བརྒྱན་ནག ད་དུང་སློག་པའི་མཐའ་འཁོར་ལ་སྟག་
གཟིགས་སྲམ་ལྤགས་རྒྱན་པའི་སློག་པ་གྱོན་གྱི་ཡོད། འོན་ཀྱང་ཤར་ཕྱོགས་
རྫོང་གསུམ་ཏེ་དགེ་རྒྱས། སྒེར་རྩེ་དང་མཚོ་ཆེན་བཅས་ཀྱི་ས་ཁུལ་ལ་སྐྱེས་
ཕོས་དབྱར་དུས་ལ་ཐེར་མ་དང་ཇར་མ་ཞེས་ཡུལ་སྐད་དུ་འབོད་པའི་ཕྱུ་པ་
སོགས་གྱོན་པ་དང་། དགུན་དུས་ལ་ཕལ་ཆེར་ཚར་སློག་འདྲ་མིན་སྣ་ཚོགས་
གྱོན་སྲོལ་ཡོད་པ་སྟེ་ལུག་སློག་དང་ར་སློག་ཞེས་འབོད་སྲོལ་ཡོད། དེ་བས་
ཚར་སློག་མཐའ་སྐོར་དུ་སྟག་གཟིགས་སྲམ་ལྤགས་རྒྱན་ཆ་གང་རྒྱས་གཏོང་
སྲོལ་ཡོད་པ་འདུག དཔེར་ན། དགེ་རྒྱས་སློག་པ་རྒྱན་མ་དེ་ཡང་དམིགས་
བསལ་གྱི་གྱོན་གོས་ཡིན་པར་སྙམ།
མངའ་རིས་ཁུལ་སྐྱེས་པ་རྣམས་ཀྱིས་དབྱར་དགུན་སོ་སོར་ཞྭ་ལྷམ་
གང་འདྲ་གྱོན་སྲོལ་ཡོད་དམ།
ལན། མངའ་རིས་སྤུ་ཧྲེང་དང་རྩ་མདའ། རུ་ཐོག་ཁུལ་གྱི་སྐྱེས་པའི་ཞྭ་
མོ་ཕུན་སུམ་ཚོགས་ལ་རིགས་འདྲ་མིན་སྣ་ཚོགས་ཡོད་པ་ལས་ཚོགས་ཞྭ་དང་
སོག་ཞྭ། འབོག་ཏོ། ལྕང་མདའ། ཚེ་རིང་སྐྱིང་ཁེབས་བཅས་ལོ་གསར་དང་
དགའ་སྟོན་སྐབས་སུ་གྱོན་པ་དང༌། བྱང་འབྲོག་ཁུལ་ལ་དབྱར་དུས་སུ་རྒྱ་
དཀར་ཞྭ་མོ་དང་ཡང་ཞྭ་གྱོན་སྲོལ་ཡོད་པ་། དགུན་དུས་སུ་ཝ་ཞྭ་སྤུས་ལེགས་
དང་ཚར་ཞྭ་བཅས་གྱོན་སྲོལ་ཡོད་འདུག
ལྷམ་རིགས་ནི་ཞིང་འབྲོག་གཉིས་ཀྱིས་སྲོལ་རྒྱུན་ཐོན་རྫས་ལས་འཇུར་
ཏ་ཡུ་རིང་དང་ཀོ་ལྷམ་ཡུ་རིང༌། ཐགས་ལྷམ།འབྲོག་ལྷམ་བཅས་དབྱར་དགུན་
དུས་དང་མཚམས་པ་ཤིག་ལ་གྱོན་སྲོལ་ཡོད་འདུག དེ་དག་འབྱུང་ཁོངས་
སྐོར་མཁས་དབང་རྡོ་དགོན་གསང་བདག་རྡོ་རྗེ་དང་དགའ་བ་པ་སངས་
ཀྱིས་རྩོམ་སྒྲིག་གནང་བའི་《བོད་ཀྱི་ཡུལ་སྲོལ་རྣམ་བཤད།》ལས་ཞིབ་པར་
འཚལ།
མངའ་རིས་ཁུལ་གྱི་སྐྱེས་པ་ཚོས་རྒྱན་ཆ་འདོགས་སྲོལ་གང་འདྲ་གྱོན་
སྲོལ་ཡོད་དམ།
ལན།མངའ་རིས་ལྷོ་ནུབ་ཁུལ་གྱི་སྐྱེས་པས་རྣ་བར་སྒར་ལོང་།སྐེད་པར་
རྒྱ་གྲི་ཕུར་ཤུབས། །སྐེ་ལ་གཟི་དང་གཡུ་བྱུར་བཅས་ཀྱི་རྒྱན་ཆ་འདོགས་སྲོལ་
ཡོད་པ་དང་། བྱང་འབྲོག་ཁུལ་གྱི་འབྲོག་པའི་སྐྱེས་པ་རྣམས་ཀྱིས་མདའ་གྲི་
དང་འུར་རྡོ་སོགས་འདོགས་སྲོལ་ཡོད་པ་མ་ཟད། མེར་ལྕགས་དང་ཁབ་ཤུབ་
བཅས་ཨ་ཁུ་འབྲོག་པའི་ཕོ་སྙམས་མཚོན་བྱེད་ཀྱི་སྲོལ་རྒྱུན་རྒྱན་ཆ་རིགས་
འདོགས་སྲོལ་ཀྱང་ཡོད་འདུག
མངའ་རིས་ཁུལ་བུད་མེད་རྣམས་ཀྱིས་དབྱར་དགུན་སོ་སོར་ཕྱུ་པ་
གང་འདྲ་གྱོན་སྲོལ་ཡོད་དམ།
ལན། མངའ་རིས་བུད་མེད་ཀྱི་གྱོན་ཆས་ནི་སྐྱེས་པ་ཕོ་ལས་མཛེས་སྤྱོད་
རང་བཞིན་ལྡན་ལ་ཕུན་སུམ་ཚོགས་པའི་རྒྱན་ཆ་ཡོད་ལ། ལོ་རྒྱུས་དང་ས་
གནས་ཀྱི་ཁྱད་ཆོས་རང་ཞིང་ལྡན་པའི་རྒྱན་ཆའི་མིང་མཛོད་དང་འདོགས་
སྟངས་སྲོལ་རྒྱུན་ཇི་བཞིན་ལྡན་ཡོད་པ་རེད། དེ་ཡང་མངའ་རིས་སྐོར་གསུམ་
ལས་སྤུ་ཧྲེང་དང་རྩ་མདའ། རུ་ཐོག་བཅས་ཀྱི་བུད་མེད་སྲོལ་རྒྱུན་གྱོན་ཆས་
ལ་མཛེས་སྙམས་དང་འདོགས་ཆས་ནི་བོད་གངས་ཅན་གྱི་ཡུལ་གྲུ་གཞན་
ལས་གནའ་དུས་ཀྱི་རིག་དངོས་མང་དག་ཤིག་མིག་ལམ་དུ་ལོངས་སུ་སྤྱོད་
ཐུབ་བའོ།
གནམ་ལོ་གསར་ཚེས་ཀྱི་དུས་སྟོན་དང་གཉེན་སྒྲིག་སྐབས་སུ་ཤོན་ཆས་
སམ་བག་ཆས་ཞེས་རས་གོས་དང་གོས་ཆེན་སློག་པ་གཡོགས་པའི་སྲོལ་རྒྱུན་
རང་ཐག་རྒྱབ་པའི་གྱོན་གོས་དང་རྒྱན་ཆ་སྣ་ཚོགས་འདོགས་པའི་གཟབ་
འཆོར་སྤེལ་གྱི་ཡོད།དབྱར་དུས་སུ་ཞིང་རོང་ཁུལ་གྱི་བུད་མེད་རྣམས་ཀྱིས་ཐེར་
མ་དང་སྤུ་འུ་(ར་ལྤགས་དང་ལུག་ལྤགས་ཀྱིས་བཟོས་པའི་གྱོན་པ་ཞིག་)
གྱོན་སྲོལ་ཡོད། ད་དུང་ལྟོ་རྩེ་དང་བོག་(སྤྲིན་བལ་ལམ་རས་སྐུད་ཀྱི་
བཟོས་པའི་བུད་མེད་ཀྱི་གྱོན་པ་ཞིག་) ཅེས་རྒྱབ་ལོ་འདྲ་བའི་ཁྲ་མདོག་ལྔ་
ལྡན་གྱི་ཞིག་ཀྱང་གྱོན་གྱི་ཡོད། དགུན་དུས་སུ་དེ་ཁུལ་གྱི་བུད་མེད་རྣམས་
ཀྱི་རྒྱབ་སློག་སྣམ་བུའི་ཕྱུ་པ་རང་ཐག་དང་ཚར་སློག་སོགས་གྱོན་སྲོལ་ཡོད་པ་
དང་། ལྷག་དོན་དུ་མཚོ་ཆེན་དང་སྒེར་རྩེའི་བུད་མེད་ཚར་སློག་ལ་བཟོ་རྩལ་
ཁྱད་ཆོས་ལྡན་ལ་ས་མཐོའི་གྲང་ངར་འགོག་པའི་ཁྱད་ཆོས་མང་པོ་ཤིག་ལྡན་
ཡོད། ཆེད་དུ་གསལ་བཤད་བྱེད་དགོས་པ་ནི་མངའ་རིས་བུད་མེད་གྱོན་ཆས་
ལ་རྒྱབ་སློག་ཅིག་གྱོན་སྲོལ་ཡོད་པ་དང་། དེ་ཡང་རི་བོ་ཧི་མ་ལ་ཡའི་རི་རྒྱུད་
ཀྱི་བུད་མེད་ཀྱི་སྲོལ་རྒྱུན་གྱོན་ཆས་ཀྱི་གནའ་རྒྱན་ཞིག་ཀྱང་ཡིན་པར་འདུག་
སྙམས། འདི་ལ་ཡང་སྤུ་ཧྲེང་རྫོང་དང་རྩ་མདའ་རྫོང་། རུ་ཐོག་རྫོང༌། སྒར་
རྫོང་བཅས་ཀྱི་བུད་མེད་མང་ཆེ་བའི་རྒྱབ་སློག་གྱོན་སྲོལ་ཡོད་པ་དང་དེ་
ཡང་རྫོང་སོ་སོའི་རྒྱབ་སློག་དེ་བཟོ་སྟངས་ཀྱི་དབྱིབས་དང་རྒྱུ་ཆ་ཅུང་མི་
མཐུན་པ་ཡོད་པ་མ་ཟད། མིང་འབོད་སྲོལ་དང་གྱོན་སྟངས་ཀྱང་མི་འདྲ་བ་
ཡོད་འདུག དཔེར་ན། སྤུ་ཧྲེང་བུད་མེད་ཀྱི་རྒྱབ་གོས་ལ་དབྱེ་ན་གོས་ཆེན་
རྒྱབ་གོས་དང་ར་པགས་རྒྱབ་གོས། མི་དཔག་གཡང་དཀྱིལ། རྩ་མདའི་གཡང་
ལུག སྒར་རྫོང་གི་རྒྱབ་སློག་འཇའ་མ། སྒེར་རྩེ་རྫོང་གི་མ་མིག་ཤང་བསེ་
འཁོར་ཁུལ་གྱི་བུད་མེད་གྱོན་ཆས་དེ་ལ་རྒྱབ་སློག་གྱོན་སྲོལ་ཡོད་པ་ལས། དེ་
ཡི་མིང་ལ་སྤུག་གུ་ཞེས་འབོད་པ་རྟེན་མཁས་པ་སོ་སོའི་ཆ་ལུགས་དེ་ཡི་ལོ་
རྒྱུས་ཡོང་ཁུངས་ལ་བཞེད་པ་མི་མཚུངས་བའོ། །
མངའ་རིས་ཁུལ་བུད་མེད་རྣམས་ཀྱིས་དབྱར་དགུན་སོ་སོར་ཞྭ་ལྷམ་
གང་འདྲ་གྱོན་སྲོལ་ཡོད་དམ།
ལན། བུད་མེད་མང་ཆེ་བའི་དགའ་སྟོན་དང་བག་སྟོན་ལ་མགོ་སྟེང་དུ་
ཞྭ་མོ་ཚབ་མཚོན་དུ་རྒྱན་ཆ་འདོགས་རྒྱུ་ཡོད་པ་ནི་སྤུ་ཧྲེང་བུད་མེད་ཀྱི་མགོ་
ལ་རྒྱན་ཆུང་དང་སྐྱེའུ། རྩ་མདའི་བུད་མེད་ཀྱི་མགོ་ལ་སྦེ་རག་ཞེས་འདོགས་
སྲོལ་ཡོད། འོན་ཀྱང་རྒྱུན་རྟེན་འཚོ་བའི་ནང་དུ་སྤུ་ཧྲེང་བུད་མེད་རྣམས་ཀྱིས་
ཞྭ་མོ་ཐིག་མ་ཞེས་དམིགས་བསལ་ཅན་ཞིག་གྱོན་རྒྱུ་ཡོད་པ་ནི། ཀོང་ཡུལ་
དང་ལྷོ་ཁའི་བུད་མེད་ཀྱི་ཞྭ་མོའི་བཟོ་དབྱིབས་དང་ཅུང་འདྲ་ཞིང་། འབྲོག་
ཁུལ་གྱི་རྒྱ་དཀར་ཞྭ་མོ་དང་ཚར་ཞྭ་གཙོ་བོ་གྱོན་སྲོལ་ཡོད། སྒེར་རྩེ་ཞྭ་མོ་དེ་
ཐད་འགྲོང་བ་དང་རིང་བ། མཚོ་ཆེན་བུ་མེད་ཀྱི་ཞྭ་དབྱིབས་ལེབ་ཞིང་སྒོར་
བ་བཅས་ཀྱི་ཁྱད་ཆོས་ལྡན་ཡོད།
ལྷམ་རིགས་མང་པོ་ཡོད་ཀྱང་བུག་རིལ་དང་ཤགས་ཟོན། བྲེས་མ། ཀོ་ཏོ་
བཅས་ཡོད་པ་ལས་མང་ཆེ་བ་ནི་ཕྱུ་པ་རིགས་དང་གཏུན་ནས་གྱོན་སྲོལ་
ལས་རག་ལས་ཡོད། དགུན་དུས་སུ་རྐོ་བས་འཚེམ་དྲུམ་རྒྱབ་པའི་སྦོབ་རིལ་ཡུ་
རིང་གྱོན་པ་དང་དབྱར་དུས་སུ་རའི་རལ་ལྷས་རྒྱབ་ཏེ་འཚེམ་པའི་ལྷམ་གྱོན་
གྱི་ཡོད།
མངའ་རིས་ཁུལ་བུད་མེད་ཚོས་རྒྱན་ཆ་འདོགས་སྲོལ་གང་འདྲ་གྱོན་
སྲོལ་ཡོད་དམ།
ལན། མངའ་རིས་སྤུ་ཧྲེང་བུད་མེད་ཀྱི་ཕྱུ་པ་ལ་པང་གདན་འཆིང་སྲོལ་
མེད་པ་སྟེ་ཀོང་ཡུལ་གྱི་བུད་མེད་ཀྱི་གྱོན་ཆས་དང་འདྲ་བའི་ཆ་ཡོད་རུང༌།
མངའ་རིས་རྫོང་ཁག་གཞན་གྱི་བུད་མེད་པང་གདན་འཆིང་པ་ནི་དབུས་
གཙང་ཁུལ་དང་འདྲ་བ་ཆ་མང་ངོ་། ད་དུང་སྤུ་ཧྲེང་བུད་མེད་ཀྱི་གྱོན་གོས་
ལ་རྒྱན་ཆ་མང་པོ་ཡོད་པ་མ་ཟད། དེ་དག་གི་མིང་ལའང་རྒྱན་ཆུང་དང་སྒ་
ལེབ། གསེར་དཀྱིལ། ཨོལ་ཐག ཁལ་ཏོགཔ་ཊ། གྲུ་བཞི། སྐྱེའུ། པུ་ཤེལ། བྱུ་རུ་
བཅས་འདོགས་སྲོལ་ཡོད།
མངའ་རིས་བྱང་འབྲོག་ཁུལ་གྱི་བུད་མེད་རྒྱན་ཆ་འདོགས་བྱེད་ལ་
དངུལ་རྒྱན་སྣ་ཚོགས་ཡོད་པ་དང་། སྒེར་རྩེ་བུད་མེད་ཀྱི་རྒྱན་ཆ་ལ་ཁབ་ཤུབ་
དང་བློ་ཟུང་བཅས་ལུས་གཡས་གཡོན་དུ་རྒྱན་སྲོལ་ཡོད་ལ། མགོ་སྐྲ་ལ་དུང་
མཚོ་དཀར་ཕུན་སུམ་ཚོགས་པར་རྒྱན་སྲོལ་ཀྱང་ཡོད་པ་དང་། ཆེན་བུད་
མེད་ཀྱི་ཕྱུ་པའི་རྒྱན་ལ་འཇའ་ཚོན་གྱི་རིམ་པ་དྲུག་དང་བདུན་བཅས་རྒྱབ་
སྲོལ་ཡོད་པ་སྟེ་ཕུ་ཐུང་ཀྱང་རིང་པོ་ཡོད་པའི་མཐོ་སྒང་བུད་མེད་ཀྱི་སྲོལ་
རྒྱུན་རྒྱན་གོས་ཀྱི་ཁྱད་ཆོས་ལྡན་ཡོད་དོ།།